Dini nchini Tanzania.
Dini za wananchi wengi wa nchi ya Tanania'" ni Uislamu, Ukristo na dini asilia za Afrika (dini za jadi). Nje ya hao wako wachache wanaofuata Uhindu, Usikh na dini nyingine na mara nyingi hawa ni wahamiaji katika nchi au wamezaliwa katika vikundi vyenye asili ya uhamiaji kutoka nje.
Siasa ya serikali na dola ni kutokuwa na dini rasmi. Katiba inatoa uhuru wa dini, na serikali inaheshimu haki hii kwa vitendo.
Dini za jadi.
Hadi vizazi vichache vilivyopita idadi kubwa ya wakazi wa eneo la Tanzania la leo walifuata dini asilia za Kiafrika. Wakati wa karne ya 19 Uislamu ulipatikana kwenye pwani hasa katika mazingira ya mji ya Waswahili na pia kwenye vituo vya biashara vya Waswahili kando la njia ya misafari kuelekea eneo ya maziwa makubwa kutoka pwani.
Tangu katikati ya karne ya 19 Wamisionari Wakristo wa kwanza walianza kufika kwenye pwani na kujenga vituo vyao barani.
Wakristo na Waislamu walikuta kote wafuasi wa dini za jadi. Polepole wengi wao walihamia upande wa dini hizi kubwa. Lakini desturi na ibada mbalimbali za kijadi ziliendelea kufuatwa na sehemu ya Wakristo na Waislamu wapya hadi leo.
Uislamu katika Tanzania.
Asilimia tisini na saba ya wakazi wa funguvisiwa vya Zanzibar ni Waislamu. Kwa upande wa Tanzania bara, jumuia za Kiislamu huzingatiwa sana katika maeneo ya pwani, na baadhi ya Waislamu wanaoishi katika maeneo ya mijini huko bara. Kati ya asilimia 80 na 90 ya idadi ya Waislamu nchini ni Sunni wa madhhab ya Shafi'i. Wasunni wachache wenye asili ya Kiasia ni Wahanbali kuna pia wafuasi Maliki na Hanbali ambao ni asili wa Yemen.
Washia ni wachache wengi wao wenye asili ya Kiasia au Arabuni. Kundi linaloonekana zaidi ni Ismaili au wafuasi wa Aga Khan ambao ni kitengo cha Washia Sabi'a. Kitengo kingine cha Shia hii ni Bohra. Wafuasi wa Shia Ithnasheri (Imami) si wengi lakini wanapata usaidizi kutoka Uajemi ambako imani ao ni dini rasmi. Wafuasi wa Ibadiyya wana asili ya Oman.
Kundi la Ahmadiyya liko wanajitahidi kupata waumini lakini bila mafanikio makubwa.
Ukristo katika Tanzania.
Idadi ya madhehebu ya Kikristo inajumlisha Kanisa Katoliki, Waprotestanti wa aina mbalimbali (Wapentekoste, Waanglikana, Walutheri, Wasabato, Kanisa Jipya la Kitume n.k.), Waorthodoksi na Waorthodoksi wa Mashariki wachache, mbali ya Wamormoni na Mashahidi wa Yehova.
Dini nyingine.
Kuna Watanzania wanaofuata Uhindu na Usikh hasa raia wenye asili ya Asia.
Imani ya Baha'i nayo imeanzishwa katika maeneo kadhaa ya nchi.
Sensa ya 1967.
Takwimu ya "'dini nchini Tanzania kwa sasa haipatikani kwa sababu maswali kuhusu dini yaliondolewa na serikali katika sensa baada ya mwaka 1967. Sensa ile ya tarehe 27 Agosti ilihesabu wafuasi wa dini za jadi kuwa 34.3%, Wakristo 33.5% na Waislamu 31.4%, mbali na wengineo 0.8%.
Namba zenye athira ya kisiasa.
Tangu mwaka ule swali la takwimu ya kidini Tanzania limejadiliwa sana inaonekana ni swali lenye uzito wa kisiasa pamoja na upande wake wa kitaalamu.
Kwa miaka mingi makadirio ya kawaida yalikuwa Watanzania ni theluthi 1 wafuasi wa dini za jadi, theluthi 1 Waislamu na theluthi 1 Wakristo.
Lakini ni wazi ya kwamba dadi ya wafuasi wa dini za jadi imeendelea kupungua. Baadhi ya viongozi na wanaelimu-jamii wanakadiria kwamba jumuia za Kikristo na Kiislamu zipo sawa tu kwa ukubwa, zote huhesabiwa kiasi cha asilimia 30 hadi 40 kwa idadi ya wakazi, na waliosalia ni waumini wa imani zingine, dini za jadi, na wale wasio na dini kabisa.
Lakini wataalamu wengine wanasema uwiano huo unashikiliwa kisiasa kwa sababu uhusiano kati ya Wakristo na Waislamu ni jambo la siasa ya taifa kwa hiyo makadirio yanaelekea kutaja uwiano sawa kati ya pande hizi mbili.
Mifano ya makadirio mbalimbali.
Kwa hiyo namba zote kuhusu takwimu ya dini nchini Tanzania ni makadirio tu hakuna namba za kutegemea. Vyanzo vinavyotaja namba vinatofautiana sana mara nyingi kufuatana dini ya wahariri.
Pande zote zinarejea takwimu za kuongezeka za watu katika maeneo fulani wakiongeza makadirio yao juu ya matokeo kwenye namba za kidini.
