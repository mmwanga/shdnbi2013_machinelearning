Katerina wa Siena.
"Madonda matakatifu ya Katerina wa Siena" yalivyochorwa na Domenico Beccafumi, mwaka 1515 hivi
Katerina Benincasa wa Siena'" (Siena, Italia, 25 Machi 1347 - Roma, Italia, 29 Aprili 1380) alikuwa mwanamke mwenye vipaji na karama za pekee aliyemfuata tangu ujanani Yesu Kristo katika familia ya kirohoiliyoanzishwa na Dominiko Guzman.
Anaheshimiwa na Kanisa Katoliki kama mtakatifu bikira na mwalimu wa Kanisa.
Kutokana na umuhimu wake katika historia ya Kanisa na ya jamii ni msimamizi (pamoja na wengine) wa Italia (kwa uamuzi wa Papa Pius XII mwaka 1939) na wa Ulaya (kwa uamuzi wa Papa Yohane Paulo II mwaka 1999).
Sikukuu yake inaadhimishwa kila mwaka tarehe 29 Aprili.
Utoto.
Katerina alizaliwa Siena (Italia) kama mtoto wa 24 kati ya 25 wa Jacopo Benincasa na Lapa Piagenti (au Piacenti). Pacha wake Giovanna (kitindamimba) aliishi miezi tu.
Mwaka uliofuata (1348) Siena na Ulaya kwa jumla zilipatwa na tauni iliyopunguza sana idadi ya watu.
Alisimulia kwamba alipokuwa na miaka sita alianza kupata njozi na akiwa na miaka saba aliweka nadhiri ya ubikira akianza safari ya toba yenye saumu na malipizi mengine.
Kwenye umri wa miaka 12 wazazi, wasiojua nadhiri yake, walianza kufikiria wamuoze. Katerina aliitikia kinyume, hata kwa kunyoa kipara na kujifungia nyumbani. Ili kumshurutisha wazazi walimuagiza kazi nzito nyingi, lakini bure. Siku moja baba alimkuta akisali ana njiwa akielea kichwani pake. Hapo alikubali kumuacha huru ajichagulie maisha.
Kujiunga na Wadominiko.
Alipokuwa na miaka 16 alijiunga na Utawa wa Tatu wa Mt. Dominiko na kushika maisha magumu bila kuhama nyumbani. Kandokando yake walikusanyika marafiki wengi kama kundi la wanafunzi wake wa kiroho.
Alijaribu kusoma vitabu vitakatifu bila kufundishwa, mpaka akajaliwa kipawa cha kusoma. Baadaye tena akajaliwa kuandika, lakini maandishi yake mengi aliyaandikisha tu. Humo tunakuta mafundisho ya hali ya juu, iliyojaa matunda ya sala yake ya dhati.
Katika kipindi hicho cha vurugu tele, alituma mara nyingi ujumbe wake wa amani kwa miji na makundi yaliyogombana, akilenga daima upendo na umoja.
Alisimulia kwamba kabla ya Kwaresima ya mwaka 1367 alitokewa na Yesu akiwa pamoja na Bikira Maria na watakatifu wengine ili kumuoa kiimani, akimvika pete yenye rubi aliyoweza kuiona yeye tu.
Uhusiano na viongozi wa Kanisa na wa siasa.
Katerina hakuogopa watu wakubwa bali aliwaelekea uso kwa uso bila unyonge.
Kwenye mwaka 1372 hivi alimueleza balozi wa Papa huko Italia, Pietro d'Estraing, haja ya kurekebisha maadili ya wakleri, ya kumrudisha Papa toka Avignone (watangulizi wake na yeye walipokaa tangu mwaka 1309) hadi Roma na ya kuendesha vita vya msalaba dhidi ya wasioamini.
Viongozi wa juu wa Kanisa, wakichukizwa na ushujaa wa mwanamke huyo asiye na elimu, walimuita mwaka 1374 huko Firenze mbele ya mkutano mkuu wa Wadominiko. Shirika lao lilitambua usahihi wa imani yake na kumkabidhi kwa uongozi wa kiroho wa Raimondo wa Capua (1330-1399) ambaye baadaye aliandika maisha yake.
Inasemekana kuwa tarehe 1 Aprili 1375 huko Pisa alijaliwa madonda matakatifu yasiyoonekana hadi kifo chake.
Baada ya majaribio mengi, hatimaye alifaulu katika juhudi kuu ya maisha yake: tarehe 17 Januari 1377 Papa alihamia Roma.
Mwanzoni mwa 1378 aliagizwa kupatanisha Ukulu mtakatifu na mji wa Firenze.
Lakini tarehe 20 Septemba wa mwaka huohuo, huko Fondi, lilianza Farakano la magharibi ambalo lilimsikitisha sana likadumu miaka 40 kwa madhara makubwa.
Alifariki akiwa na miaka 33 tu, baada ya kushindwa muda mrefu kula na kunywa chochote isipokuwa Ekaristi kutokana na njozi ya Yesu Kristo aliyemjalia kufyonza damu ubavuni mwake.
Utukufu.
Katerina alitangazwa na Papa Pius II kuwa mtakatifu mwaka 1461.
Papa Paulo VI alimtangaza mwalimu wa Kanisa tarehe 4 Oktoba 1970.
Mfano wake unafundisha kwamba urekebisho wa hali iliyopo unatakiwa kuletwa na upendo, si uasi. Upande wa Kanisa unatakiwa kutokana na juhudi ya kutekeleza ufalme wa Mungu na kuelekea utimilifu wake.
Sala zake.
Mungu wa milele, Utatu wa milele,
umefanya damu ya Kristo iwe azizi kabisa kwa kushiriki umungu wako.
Wewe ni fumbo la kina kuliko bahari;
kadiri ninavyotafuta naona; na kadiri ninavyoona nakutafuta.
Siwezi kamwe kushiba; ninachopokea kitanifanya daima nitamani zaidi.
Unapojaza roho yangu nazidi kuonea njaa na shauku mwanga wako.
Hasa natamani kukuona wewe, mwanga halisi, jinsi ulivyo.
Ndiwe muumba wangu, Utatu wa milele, nami ni kiumbe chako.
Umenifanya kiumbe kipya katika damu ya Mwanao,
nami najua unavutwa na uzuri wa kiumbe chako kutokana na upendo.
Bwana wangu, elekeza jicho la huruma yako juu ya taifa lako
na juu ya mwili wa fumbo wa Kanisa takatifu.
Wewe utatukuzwa zaidi sana kwa kusamehe na kuwaangazia akili wengi,
kuliko kwa kupokea heshima toka kwa kiumbe mmoja duni,
kama nilivyo mimi, ambaye nilikukosea sana
na kuwa sababu na chombo cha maovu mengi.
Ingenitokea nini kama ningeona mimi ni hai, na watu wako wamekufa?
kutokana na dhambi zangu na za viumbe wengine,
Kanisa lako, Bibiarusi wako mpenzi, lililozaliwa liwe mwanga?
Basi, nakuomba huruma kwa taifa lako
kwa ajili ya ya upendo usioumbwa uliokusukuma wewe
umuumbe mtu kwa sura na mfano wako.
Sababu gani ilikufanya umweke mtu katika heshima kubwa hivyo?
Bila ya shaka ni upendo ule usiothaminika ambao
ulimuangalia kiumbe chako ndani mwako ukachanganyikiwa naye.
Lakini baadaye kwa dhambi aliyoitenda akapoteza ukuu huo uliomuinulia.
Ukisukumwa na moto huohuo ambao ulituumba,
ulipenda kuwatolea binadamu njia ya kupatanishwa nawe.
Ndiyo sababu umetupatia Neno, Mwanao pekee.
Amekuwa mshenga kati yako na sisi,
amekuwa haki yetu aliyeadhibu ndani mwake maovu yetu.
Alitii agizo ambalo wewe, Baba wa milele, ulimpa ulipomvika utu wetu.
Lo, kilindi cha upendo! Moyo upi hautajaa mhemko kwa kuona ukuu huo
kushukia unyonge mkubwa kama huu, yaani ubinadamu wetu?
Sisi ni mfano wako, nawe mfano wetu
kutokana na muungano uliouanzisha kati yako na binadamu,
kwa wingu maskini la utu ulioharibika wa Adamu.
Kwa sababu gani? Bila ya shaka kwa upendo.
Kwa upendo huo usiosemeka nakuomba na kukuhimiza
