Laozi.
Laozi akipanda nyati-maji njiani ya kuelekea magharibi
Laozi'" (Kichina 老子 Lǎo zi, pia "'Laotse'", "'Lao-Tse'" au "'Lao-tzu) ni mmoja wa wanafalsafa mashuhuri wa China aliyeishi katika karne ya 6 KK. Anajulikana hasa kutokana kitabu cha Tao te jing kinachojulikana kama kazi yake.
Anatazamiwa kama mwanzilishaji na mwalimu mkuu wa Utao ambao ni fundisho linalopatikana kama falsafa na pia kama dini. Katika matawi ya kidini ya Utao anatazamiwa kama mungu mmojawapo.
Vyanzo.
Hali halisi hakuna habari za kihistoria zenye uhakika juu ya Laozi lakini kuna masimulizi mengi juu yake. Laozi si jina bali cheo kama "mwalimu".
Marejeo ya kwanza yapo katika maandiko ya mwanahistoria Sima Qian aliyeishi mnamo 145-86 KK aliyekusanya hadithi tofautitofauti juu ya historia ya Laozi. Kutokana na tofauti za hadithi Sima Qian mwenyewe aliasema ya kwamba hakuwa na uhakika kama Laozi aliishi kweli. Kuna wataalamu wanaodai ya kwamba ni habari za walimu mbalimbali zilizounganishwa kwa jina la "Laozi".
Ushahidi wa kale wa kitabu chake Tao te jing unapatikana kwenye bao za mwanzi za karne ya 4 KK. Wanaakiolojia walikuta bao 800 zenye maandishi katika kaburi moja na sehemu za maandishi zinalingana na maneno ya Tao te Jing jinsi inavyojulikana kutokana na nakala za baadaye. Kwa hiyo mafundisho ambayo baadaye yalijulikana chini ya jina la Laozi yamethebitishwa kwa zamani ile. Sehemu muhimu ya mafundisho haya ni wito la kutambua "tao" ambayo ni kanuni au utaratibu wa kimsingi wa ulimwengi wote pia chanzo cha kila kitu; utao unalenga maisha yanayolingana na kanuni hii ya tao.
Hadithi ya Laozi.
Hadithi juu ya maisha ya Laozi iliyosimuliwa mara nyingi katika karne zilizofuata ni hivi:
Laozi alizaliwa katika wilaya ya Ku (苦縣 / 苦县 Kǔ Xiàn) ya dola la Chu katika jimbo la Henan ya leo. Jina lake likawa Li (李) Er (耳 ‚siko‘); aliitwa mara nyingi Boyang (伯陽 / 伯阳) au pia Lao Dan(老聃 ‚Mzee sikio ndefu‘). Alifanya kazi ya mwandishi katika maktaba ya kumbukumbu ya nasaba ya Zhou. Alipoona hali ya milki kushuka chini na fujo kuenea aliondoka kwa kupanda nyati-maji. Alipofika kwenye mipaka ya magharibi ya milki alipawa kuvuka milima na hapa mlinzi wa mpaka alimkaribisha kukaa kwake akamwomba kuandika hekima yake. Laozi aliandika hapa mafundisho ya Tao te jing. Baadaye aliendelea kuelekea magharibi hakupatikana tena akapotea.
Masimulizi ya baadaye yalisisitiza ya kwamba aliendelea kufundisha nje ya China bila kutambuliwa. Baada ya kufika kwa wahubiri wa Ubuddha nchini China ya kuwa ni Laozi aliyekuwa ama mwalimu wa Buddha au hata Buddha mwenyewe.
Leo hii mazingira ya kituo cha mpakani ni mahali pa umuhimu kwa wafuasi wa Utao kuna hekalu mbalimbali zinazotembelewa na wahiji wengi.
Katika masimulizi haya Laozi alioa akawa na mwana aliyeitwa Zong na kuwa mwanajeshi. Wachina wengi wanaamini ya kwamba wako wa ukoo wa huyu Zong na hivyo ukoo wa Laozi mwenyewe.
Sanamu ya Laozi iliyochongwa kutoka mwamba mkubwa
Picha ya Laozi kama mungu katika hekalu ya Kichina
Laozi kama nabii na mungu.
Wakati wa karne ya 2 BK chini ya utawala wa nasaba ya Han wafuasi wa Utao walianza kujumuika katika shirika zilizosambaza mafundisho ya Tao te Jing na kumbukumbu ya Laozi. Sehemu ya shiriki hizi zilifundisha Utao wa kidini yaani mbinu mbalimbali kuelekea maisha yaliyokamilika kulingana na fundisho la tao. Mwanzoni Laozi alihubiriwa kama nabii au mtume aliyeleta mwanga wa elimu ya tao kwa binadamu. Baadaye heshima aliyopewa ilimpandisha mbinguni kama mungu kati ya miungu iliyoabudiwa. Wengine walimwona kama tao yenyewe kwa maumbile ya kibinadamu.
Laozi kama mungu alifundishwa kuwa na makao kati ya nyota katika fungunyota ya ursus maior kwenye kitovu cha ulimwengu. Kutoka huko anashuka na kupanda juu tena kama msuluhishi kati ya dunia na mbinguni. Anaweza kutumia umbo lolote ama mkubwa sana au mdogo kabisa. Anaunganisha ndani yake vinyume vyote jinsi inavyoonyeshwa katika alama ya yin-yang.
Athari za Laozi.
Katika historia ya China kuna mifano mingi ya kwamba watu muhimu walimrejea Laozi wakiamua kutohudumia watawala na kuepukana na nafasi za heshima na utajiri.
Wataalamu wa nadharia ya siasa waliomrejea Laozi walikaza uvumilivu katika nafasi ya uongozi na upole katika shughuli za kuendesha serikali.
Watetezi wa uhuru wa mawazo walimtaja mara nyingi laozi kama mtangulizi wao. Amelinganishwa na waandishi wa Ulaya wa karne ya 18 waliodai eti serikali inapaswa kuchukua nafasi ndogo katika jamii ikiwaachia watu wenyewe kugundia njia za kuboresha jamii na uchumi.[33]
Waanakisti kama Peter Kropotkin walimwona laozi kama mtangulizi wa mafundisho yao.
Nukuu.
Kuna nukuu nyingi zinazoaminiwa kuwa za Laozi. Hata hivyo wataalamu wengi wanaoamini ya kwamba masimulizi juu yake yametungwa karne nyingi baadaye pamoja na kuwa na mashaka kama kweli mtu huyu aliishi hali halisi wanasita kukubali nukuu hizi. Kazi ya nukuu zinazopatikana katika jina lake ni kama zifuatazo:
