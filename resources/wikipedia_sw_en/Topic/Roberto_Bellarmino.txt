Roberto Bellarmino.
Roberto Francesco Romolo Bellarmino (Montepulciano, wilaya ya Siena nchini Italia, 4 Oktoba 1542 - Roma, Italia, 17 Septemba 1621) alikuwa mtawa wa Shirika la Yesu, halafu padri, askofu na kardinali wa Kanisa Katoliki.
Alitangazwa na Papa Pius XI kuwa mwenye heri tarehe 13 Mei 1923, mtakatifu tarehe 29 Juni 1930 na mwalimu wa Kanisa tarehe 17 Septemba 1931.
Sikukuu yake inaadhimishwa kila mwaka tarehe 17 Septemba.
Utoto na ujana.
Roberto alizaliwa katika familia kubwa, akiwa mtoto wa kiume wa tatu kati ya watano; wazazi wake walikuwa na asili ya kisharifu, lakini hali ya uchumi ilikuwa tofauti. Baba yake, Vincenzo Bellarmino alikuwa jaji, mama yake, Cinzia Cervini, alikuwa dada wa Papa Marcello II.
Tangu utotoni alikuwa na afya mbovu na mwelekeo mkubwa kwa mambo ya dini kama mama yake. Baada ya kupata malezi nyumbani, alitumwa Padova kwa masomo.
Alipofikia umri wa miaka 18, akifuata wito wake wa upadri, na kuvutiwa na mfano wa Ignas wa Loyola, aliamua kujiunga na Shirika la Yesu alilolianzisha, na tarehe 21 Septemba 1560 aliweka nadhiri zake za kwanza.
Badala ya kujivunia undugu wake na Papa, alidumu kuwa na unyenyekevu na bidii.
Alisomea Roma tangu mwaka 1560 hadi 1563, halafu alianza kufundisha Firenze na Mondov√¨, katika shule za shirika lake.
Mwaka 1567 alianza kusoma kwa mpango teolojia huko Padova, lakini kutokana na sifa yake kama mhubiri, mwaka 1569 mkuu wa shirika, Fransisko Borja, alimtuma Louvain (leo katika Ubelgiji), kwenye chuo kikuu maarufu cha mji huo. Ndipo alifahamu kwa karibu Uprotestanti na kuanza kujitokeza hasa katika mabishano na Walutheri na Wakalvini.
Ufundishaji.
Baada ya kupewa upadrisho huko Gand tarehe 25 Machi 1570, alibaki Louvain miaka sita kama mwalimu wa teolojia na mhubiri, akizidi kupata wanafunzi na wasikilizaji kutoka kila upande.
Mwaka 1586 Papa Gregori XIII alimuita Roma afundishe hoja dhidi ya uzushi, kama alivyofanya hadi mwaka 1587. Ni kwamba Mtaguso wa Trento ulikuwa umemalizika tangu muda mrefu, na Kanisa Katoliki lilikuwa na haja ya kujiimarisha kielimu na kiroho. Kazi ya Roberto iliingia moja kwa moja katika juhudi hizo za Urekebisho wa Kikatoliki.
Kuanzia mwaka 1588, akiwa kiongozi wa kiroho wa Collegio Romano, alishirikiana na Papa Sixtus V, ingawa huyo hakumpenda sana yeye wala shirika lake. Kati ya vijana aliowalea huko, maarufu zaidi ni Alois Gonzaga, ambaye alifariki mwaka 1591 kutokana na tauni aliyoambukizwa na mtu aliyemuokota barabarani.
Baada ya kushughulikia kesi ya kumtangaza mwenye heri, aliomba azikwe karibu naye, kama ilivyotokea baadaye.
Tangu mwaka 1592 hadi 1594 alikuwa gombera wa seminari hiyo, halafu mwaka 1595 akawa mkuu wa shirika katika kanda ya Napoli.
Ukardinali.
Mwaka 1597 Papa Klementi VIII alimrudisha Roma kama mshauri katika masuala ya teolojia n.k.
Tarehe 3 Machi 1599 Papa alimteua kuwa kardinali akieleza kwamba, "Kanisa la Mungu halina mwingine sawa naye katika elimu". Bellarmino alijaribu kwa kila njia kumfanya Papa abadili msimamo, lakini mwishoni alilazimika kukubali. Pamoja na hayo, hakubadili maisha yake magumu, na mapato yake aliyaelekeza karibu yote kwa maskini.
Kama kardinali aliongoza idara mbalimbali za Papa na kuwa Askofu mkuu wa jimbo la Capua (1602-1605).
Alikuwa anajua kujilinganisha na watu wa kawaida, nao walifurahia usahili wa mtu msomi kiasi hicho.
Miaka ya mwisho alitunga katekisimu (kubwa na ndogo) ambazo ziliathiriwa na mazingira ya mabishano kati ya madhehebu ya Kikristo, na kuenea sana hadi mwisho wa karne XIX. Mchango wake huo katika malezi ya vizazi vipya vya Kikatoliki ulimstahilia sifa ya mwalimu wa Kanisa.
Alifariki Roma tarehe 17 Septemba 1621.
Sala yake.
Kaburi la Roberto Bellarmino ndani ya Kanisa la Mt. Ignas wa Loyola kwenye Campo Marzio huko Roma
Wewe, Bwana, u mwema, umekuwa tayari kusamehe,
na mwingi wa fadhili, kwa watu wote wakuitao;
nani hatakutumikia kwa moyo wote baada ya kuanza kuonja walau kidogo
utamu wa mamlaka yako ya Kibaba?
Unasema, Jitieni nira yangu. Na nira yako ikoje?
Unasema, Nira yangu ni laini, na mzigo wangu ni mwepesi.
Nani hatabeba kwa moyo radhi kabisa nira isiyobana bali inapendeza,
Kwa hiyo umeongeza kwa haki, Nanyi mtapata raha nafsini mwenu.
Na ikoje nira yako hiyo ambayo haichoshi, bali inapumzisha?
Kwa hakika ndiyo amri ya kwanza tena kuu,
Mpende Bwana Mungu wako kwa moyo wako wote.
Nini ni rahisi, nono na tamu kuliko kupenda wema, uzuri na upendo?
Na hayo yote ndiwe wewe, Bwana Mungu wangu.
Nawe unafikia hatua ya kuahidi tuzo kwa wale wanaoshika sheria zako,
ingawa tayari zenyewe ni za thamani kuliko dhahabu nyingi,
na tamu kuliko sega la asali?
Ndiyo, unaahidi kweli tuzo, tena tuzo kubwa mno.
Maandishi.
Opera Omnia zilizokusudiwa kukusanya maandishi yake yote zilitolewa Cologne (1617), Venezia (1721), Napoli (1856), Paris (1870).
Kati ya yale muhimu zaidi kuna haya yafuatayo:
