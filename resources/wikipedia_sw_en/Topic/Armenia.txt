Armenia.
Armenia'" (Kiarmenia: Հայաստան "Hayastan" au Հայք "Hayq") ni nchi ya mpakani wa Ulaya na Asia katika milima ya Kaukasi iliyoko kati ya Bahari Nyeusi na Bahari ya Kaspi. Imepakana na Uturuki, Georgia, Azerbaijan na Iran. Upande wa kuisini ni eneo la nje la Kiazerbaijan linaloitwa Nakhichevan.
Mlima wa kitaifa wa armenia ni mlima Ararat unaoaminiwa ni mahali ambako safina ya Nuhu ilikuta nchi kavu baada ya mafuriko makubwa yanayosimuliwa katika Biblia.
Armenia ilikuwa sehemu ya Umoja wa Kisovyeti tangu 1920 ikapata uhuru wake tena 1991. Armeni ni kati ya mataifa ya kale kabisa duniani ingawa eneo lake limebadilika sana na eneo la kisasa ni sehemu ndogo tu ya maeneo yaliyokuwa ya Armenia katika karne na milenia za kale.
Armeni ilikuwa nchi ya kwanza ya kupokea Ukristo kama dini rasmi ya kitaifa mnamo mwaka 301. Ingawa kijiografia Armenia huhesabiwa mara nyingi kama sehemu ya Asia kiutamaduni na kihistoria huhesabiwa pia kama sehemu ya Ulaya.
Kuna fitina na nchi jirani ya Azerbaijan kuhusu eneo la Nagorno-Karabakh linalokaliwa na Waarmenia lakini ni sehemu ya Azerbaijan kisiasa. Mipaka hii ni urithi wa zamani za Umoja wa Kisovyeti. Palikuwa na vita kati ya nchi mbili. Hali halisi Armenia inatawala eneo hili ingawa Nagorno Karabakh ilijitangaza kuwa jamhuri ya kujitegemea isiyokubaliwa na umma wa kimataifa.
