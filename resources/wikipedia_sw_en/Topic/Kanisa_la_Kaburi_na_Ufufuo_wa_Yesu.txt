Kanisa la Kaburi na Ufufuo wa Yesu.
Lango la Kanisa la Kaburi na Ufufuo
Banda la kaburi la Yesu Kristo ndani ya kanisa
Kanisa la Kaburi na Ufufuo wa Yesu'" liko mjini Yerusalemu mahali ambako kufuatana na mapokeo ya Ukristo Yesu alisulubiwa, akawekwa kaburini na kufufuka siku ya tatu.
Kanisa hili laitwa "Kanisa la ufufuo" na Wakristo wenyeji Waorthodoksi (Kiarabu: كنيسة القيامة "kanisat-al-qiyama") na "Kanisa la Kaburi" kwa lugha nyingi za Ulaya.
Kufuatana na mapokeo ya mahali mwamba wa Golgota uliposimama msalaba wa Yesu na kaburi alikozikwa vyote vilikuwa karibu sana hivyo mahali pote pawili hufunikwa na jengo lilelile.
Historia ya jengo.
Habari za kwanza zapatikana kutoka kwa Eusebio wa Kaisaria (275 – 339) aliyeandika ya kwamba mahali pa kaburi la Yesu lilifunikwa na hekalu la Apolo mungu mmojawapo wa Kiroma. Hii huaminiwa ilitokea baada ya mwaka 135 mji wa Yerusalemu ulipotangazwa kuwa mji wa Kiroma, na Wayahudi walikataliwa wasiingie tena.
Kaisari Konstantino Mkuu aliagiza mahali pafunuliwe tena na kanisa la kwanza kujengwa juu ya kaburi. Kanisa hilo lilibomolewa na Waajemi waliovamia Yerusalemu mwaka 614. Likatengenezwa chini ya Kaisari Heraklio mnamo 630 likaheshimiwa na Waarabu Waislamu walioteka mji mwaka 637.
Kanisa lilibomolewa kabisa mara ya pili mwaka 1009 chini ya khalifa Al-Hakim bin-Amr Allah wa Misri. Likajengwa upya wakati wa vita ya misalaba mwaka 1149 na watawala Wakristo. Baada ya hao kufukuzwa jengo lilikabidhiwa na Waislamu kwa watawa Wafransisko ambao ni Wakatoliki.
Ushirikiano wa madhehebu.
Katika karne za baadaye yakafuata mavutano kati ya madhehebu mbalimbali, hasa Wakatoliki na Waorthodoksi.
Tangu karne ya 19 kuna namna ya ushirikiano kati ya Waorthodoksi Wagiriki, watawa Wafransisko na Waorthodoksi wa Armenia. Waorthodoksi Wasiria, Wamisri na Wahabeshi hushirikiana pia.
Ufunguo hutunzwa na familia ya Kiislamu.
