Yohane Krisostomo.
Yohane Krisostomo na Gregori wa Nazianzo katika picha ya Kirusi ya karne XVIII.
Yohane Krisostomo'", kwa Kigiriki χρυσόστομος, "khrysóstomos", yaani «Mdomo wa dhahabu» alivyoitwa kutokana na ubora wa mahubiri yake, (Antiokia wa Siria, leo nchini Uturuki, 347 hivi - Comana Pontica, Uturuki, 14 Septemba 407) alikuwa Patriarki wa Konstantinopoli.
Ari yake ilisababisha apendwe na vilevile achukiwe sana. Hatimaye alifukuzwa na kaisari na kufa uhamishoni.
Tangu zamani anaheshimiwa kama mtakatifu na babu wa Kanisa.
Mwaka 1568 Papa Pius V alimuongezea sifa ya mwalimu wa Kanisa.
Sikukuu yake inaadhimishwa kila mwaka tarehe 14 Septemba.
Asili na ujana.
Alizaliwa Antiokia wa Siria katika familia tajiri ya Kikristo mwaka 347 hivi. Wakati huo mji huo ulikuwa unamfuata Konstantinopoli na Aleksandria tu kwa umuhimu upande wa mashariki wa Dola la Roma.
Katika karne IV huko zilitokea vurugu nyingi kwa msingi wa dini. Mjini kulikuwa na maaskofu wawili walioshindana: Melesyo na Paulino. Yohane aliishi ujana wake katika mazingira hayo.
Baba yake, Sekundo, aliyekuwa askari kiongozi, alifariki mapema na kumuacha mtoto mdogo pamoja na dada yake kwa mama yao, Antusa, mwenye umri wa miaka 22 tu.
Yohane aliandika kwamba ujanani hakuwa mtulivu, akipenda vyakula na maigizo.
Alifundishwa na mhubiri maarufu Libanio, ambaye alisema juu yake, «Angekuwa kati ya wanafunzi wangu bora, kama Kanisa lisingeniibia».
Alipofikia miaka 18 anni alikutana na Melesyo akamuomba ubatizo akaanza kufuata kozi za Biblia za Diodoro wa Tarso, maarufu kwa ufafanuzi wa maneno yenyewe ya Biblia usiofuata sana maana ya kiroho.
Kupewa daraja.
Alipomaliza masomo hayo, alipewa daraja ndogo akajifungia upwekeni miaka minne akasoma teolojia. Afya yake ikawa mbovu ikamrudisha Antiokia.
Alitunga kitabu juu ya upadri kilichoathiriwa sana na Gregori wa Nazianzo. Humo alieleza kuwa umonaki si njia pekee ya kulenga ukamilifu; bali huduma za kipadri kwa faida ya waamini kati ya vishawishi vingi vya ulimwengu ndiyo njia bora ya kumtumikia Mungu.
Miezi ya baridi kati ya 380–381 alipewa na Melesyo daraja ya ushemasi mwaka 386 na miaka michache baadaye akawa kasisi na msaidizi mkuu wa askofu Flaviano, akihubiri katika kanisa muhimu zaidi.
Wakati huo alisema, “Anatosha mtu mmoja mwenye ari kwa kubadilisha mwenendo wa umati”. Maneno hayo yakawa kaulimbiu yake kama mchungaji na kiongozi wa kiroho wa watu wake akiwatia moyo kufuata maadili.
Sifa yake kama mhubiri iliongezeka, hasa Antiokia ilipokabili ghadhabu ya Kaisari kwa uasi wa mwaka 387, na wasikilizaji wakaanza kujiandikia kumbukumbu za maneno yake.
Pamoja na hayo aliendelea kuandika vitabu mbalimbali.
Mwaka 397 Patriarki Nektario alipofariki, kulikuwa na ushindani mkubwa kwa kushika nafasi yake, mpaka kaisari Arcadio, kinyume cha matarajio ya wote, alipomchagua Yohane, ambaye hakuwa na hamu hiyo.
Alihamia huko kwa kutumiwa tu nguvu na udanganyifu, bila kujua namna ya kuhusiana na vigogo.
Askofu.
Huko aliongoza Kanisa lake kwa bidii nyingi, akishambulia ufisadi na anasa ya viongozi, akijipatia hivyo maadui wengi kwenye ikulu. Mwenyewe aliishi kwa usahili, unyenyekevu na uchangamfu, akitumikia watu na kutumia mali zake kwa ajili ya mafukara na wagonjwa.
Alipambana kwa nguvu na uzushi na kuleta nidhamu katika majimbo yaliyo chini yake, akiwafukuza mapadri wengi wasiofaa, na hata askofu wa Efeso na wengine watano kwa dhambi ya usimoni. Pia alilazimisha wamonaki wazururaji warudi katika monasteri zao.
Aliendelea kushika maisha magumu na kudai wasaidizi wake pia wafanye vilevile.
Mwanzoni alitegemezwa na ikulu, lakini baada ya kumlaumu malkia Eudoksia kwa kujipatia mali ya mjane na kuishi kwa anasa, uhusiano uliharibika.
Mwaka 402 maadui wake wengi, wakiwemo maaskofu, waliomba msaada wa patriarki Teofilo wa Aleksandria, ambaye Kanisa lake lilikuwa na ushindani na yale ya Konstantinopoli na Antiokia. Teofilo mwenyewe alilazimika kujitetea katika sinodi iliyoongozwa na Yohane kuhusu mashtaka ya wamonaki dhidi yake.
Basi, katika sinodi ya Mwaloni, karibu na Kalsedonia, Teofilo alifika na maaskofu saba wa Misri pamoja na maaskofu wengine 29 waliokuwa wote upande wake, akamfanya Yohane afukuzwe na kaisari, ila kesho yake malkia alimrudisha baada ya umati kudai hivyo kwa nguvu.
Miezi miwili baadaye uhusiano wa Yohane na Eudoksia ulichafuka tena, askofu alipolaumu ujenzi wa sanamu ya malkia karibu na kanisa, hata baadaye alimfananisha na Herodia mwenye hamu na kichwa cha Yohane Mbatizaji.
Hivyo masingizio na njama viliendelea hata tarehe 9 Juni 404 ambapo alifukuzwa moja kwa moja mbali zaidi. Kwa miaka mitatu aliishi Kukuso, kwenye milima ya Armenia, akitenda kazi kubwa.
Halafu mwaka 407, kutokana na wingi wa watu waliomtembelea, alihamishwa tena aende mahali pagumu zaidi, huko Pitiunte, mashariki kabisa pa Bahari Nyeusi, lakini tarehe 14 Septemba 407 alifariki huko Comana Pontica akiwa njiani.
Maneno yake ya mwisho yalikuwa: "Utukufu kwa Mungu kwa yote. (Doxa to Theo pantôn eneke)."
Kaisari mwingine alirudisha masalia yake Konstantinopoli ambako yalipokewa na umati kwa shangwe.
Maandishi yake ni mengi sana, kuliko ya mababu wengine wote wa Kigiriki. Sehemu kubwa ni mahubiri ya ufafanuzi wa Biblia, ya teoloja n.k. Pia aliandika katekesi kwa ajili ya ubatizo na mada nyingine, mbali ya barua.
Teolojia yake.
Kuhusu Kristo, Yohane alimkiri Mwana kuwa na hali moja na Baba. Pia kwamba alizaliwa na Maria, bikira kabla ya kujifungua, wakati wa kujifungua na baada ya kujifungua.
Anaitwa “Mwalimu wa Ekaristi” kutokana na upana na utajiri wa mafundisho yake kuhusu sakramenti ya Mwili na Damu ya Kristo.
