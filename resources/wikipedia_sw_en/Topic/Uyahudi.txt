Uyahudi.
"Magen David" au nyota ya Daudi ni ishara ya Uyahudi
Menora au tawafa ya mikono saba pamoja na yarmulke au kofia ya Kiyahudi ni pia ishara za imani
Uyahudi'" ni kati ya dini za kale za binadamu, lakini jina hilo lilienea baada ya makabila mengi ya Israeli kutoweka, hata wakabakikaribu wale wa kabila la Yuda tu.
Wafuasi wa Uyahudi huitwa "Wayahudi." Kuna takriban Wayahudi milioni 13 -14 duniani. Hata wakati ambapo idadi ya Wayahudi ilikuwa ndogo duniani, imani yao ilikuwa na athira kubwa. Wataalamu wengine huuita "dini mama" ya Ukristo na Uislamu.
Uyahudi ni pia jina la kihistoria la sehemu ya nchi ya Palestina au Israel.
Kwa jumla kuna namna mbili za kuangalia Uyahudi: ama kama dini au kama taifa. Namna zote mbili huchanganyikiwa na kutumiwa pamoja mara kwa mara.
Kuna Wayahudi wanaojitazama raia wa nchi fulani na Uyahudi wao ni katika imani tu. Kuna Wayahudi wengine wanaosema ya kwamba hawafuati dini ya Kiyahudi wala hawaamini lakini wanajisikia kuwa Wayahudi kwa sababu za ukoo na pia desturi za utamaduni wao.
Imani.
Imani yake ni kwamba Mungu ni mmoja tu; ndiye aliyeumba mbingu na dunia akamteua Ibrahimu kuwa baba wa taifa la Mungu.
Kuna namna mbalimbali katika imani ya Kiyahudi kama madhehebu.
Mara nyingi kanuni 13 za mwalimu Myahudi Maimonides aliyeishi katika karne ya 12 hukubaliwa na Wayahudi wengi.
Tanakh.
Msingi wa Imani ya Kiyahudi ni maandiko matakatifu ya Biblia ya Kiebrania au Tanakh. Maandiko hayo hukubaliwa pia na Wakristo katika Agano la Kale ambalo ni sehemu ya kwanza ya Biblia ya Kikristo.
Ndani ya maandiko hayo mara nyingi vitabu vya Torati huheshimiwa sana kama neno la Mungu mwenyewe lililotolewa kwa Musa.
Halafu vitabu vya manabii vinavyotazamiwa kama maneno yaliyotamkwa na manabii kwa agizo la Mungu.
Ngazi ya tatu ni maandiko mengine (ketuvim) yanayoaminiwa ni maandiko ya kibinadamu yaliyoongozwa na Roho wa Mungu.
Talmudi.
Mbali na Biblia, huheshimiwa pia maandiko ya Talmudi ambayo ni maelezo ya Biblia na kuhusu maswali ya imani, historia na mapokeo ya Kiyahudi. Ni wazi kwa Wayahudi ya kwamba Talmudi ni maneno ya kibinadamu.
Mitzvot - Amri.
Kuna matendo fulani ambayo ni muhimu katika imani hiyo. Yanaitwa "mitzvot" au amri ya Mungu kwa Wayahudi. Kuna amri 613 zinazojulikana kutoka Torati. Sehemu ya amri hizO hazitekelezwi leo kwa sababu zinahusu hekalu la Yerusalemu lililoharibiwa mwaka 70 BK.
Amri kumi zina nafasi ya pekee kati ya amri zote.
Pamoja na amri hizi za torati kuna maelezo mapana katika Talmudi. Hata madai ya Talmudi mara nyingi zatajwa kama "mizvot". Ila tu ni tabia ya Uyahudi ya kwamba wataalamu hutofautiana juu ya maelezo haya mara kwa mara.
