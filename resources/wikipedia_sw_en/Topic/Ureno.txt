Ureno.
Ureno (Portugal) ni nchi kwenye pembe ya kusini magharibi kabisa ya Ulaya. Upande wa magharibi na kusini imepakana na Bahari ya Atlantiki, na upande wa mashariki na mashariki imepakana na Hispania.
Funguvisiwa vya Atlantiki ni pia sehemu za Ureno. Visiwa hivi ni Azori na Visiwa vya Madeira vilivyoko katika sehemu ya Afrika ya Atlantiki.
Jina.
Jina la nchi katika Kiswahili limetokana na neno la Kireno "o reino" linalomaanisha "ufalme". Wasafiri na wapelelezi Wareno kama Vasco da Gama walijitambulisha kama wawakilishi wa "Reino de Portugal" (ufalme wa Ureno). Ni sehemu ya kwanza tu iliyoingia katika lugha ya Kiswahili.
Jiografia.
Umbo la Ureno ni kanda lenye upana wa kilomita 150 na urefu wa kilomita 475 upande wa mahgharibi wa Rasi ya Iberia. Mpaka na Hispania una urefu wa 1,214 km na pwani la Atlantiki huwa na 1,793 km.
Kuna sehemu mbili tofauti hizi ni nchi upande wa kaskazini ya mto Tejo na sehemu ya kusini.
Kaskazini ina milima mingi ikiwa a tambarare kati ya milima inayofaa kwa kilimo. Kusini ni kwa jumla tambarare pamoja na vilimavilima.
Hali ya hewa ya kazkazini ni baridi kiasi kuna mvua nyingi lakini kusini ni joto na pakavu.
Mlima mkubwa ni Torre yenye kimo cha mita 1,993.
Mito muhumi ni Tejo, Douro (Kihispania Duero) na Mondego ambayo ni mto mrefu uliopo ndani ya Ureno pekee wakati mito mingi ina chanzo katika Hispania.
Bonde la Tejo ni kitovu muhimu cha kilimo.
Kusini iko eneo al Algarve iliyokuwa lengo la watalii wengi kutoka pande zote za Ulaya.
Ureno ina pia fungivisiwa mbili katika Atlantiki mbali na bara hizi ni Madeira na Azori. Visiwa hivi ni sehmu ya Mgongo kati wa Atlantiki viko karibu zaidi na Afrika kuliko Ureno bara. Mlima mrefu kabisa wa Ureno ni Ponta do Pico kwenye Azori.
Historia.
Katika karne KK Ureno ilikaliwa na makabila yale yale ya Kikelti kama Hispania. Waroma walitaja eneo lote la Ureno na Hispania ya leo kwa jina la "Iberia". Tangu mwaka 450 KK sehemu za nchi zilitawaliwa na Wafinisia wa Karthago na yote ikawa baada ya mwaka 200 KK sehemu ya Dola la Roma. Baada ya kuporomoka ya Dola la Roma mnamo 470 BK makabila ya wahamiaji wa Kigermanik walikuwa mabwana wa eneo.
Tangu mwaka 711 Waarabu walivamia nchi na kuitawala. Vita ya kuwaondoa tena iliendelea kwa karne kadhaa. Tangu mwaka 1143 mtawala wa eneo la mji wa Kale katika kaskazini alikuwa na uwezo wa kutosha kujitetea dhidi ya Waarabu na pia dhidi ya majirani katika eneo la Kihispania. Baada ya ushindi katika vita dhidi ya Wahispania mwaka 1128 Afonso I alijitangaza kuwa mtawala wa kujitegemea na baadaye alichukua cheo cha mfalme. Alitumia jina la mji Kale iliyojulikana kama "Porto Kale" (bandari ya mji wa Kale) iliyokuwa "Portokale" na baadaye "Portogale".
Nchi hii ndogo ilifaulu kutunza uhuru wake hata baada ya maeneo yote mengine ya jirani kuunganishwa katika ufalme mpya wa Hispania.
Nchi hii ndogo ilikuwa kati ya nchi muhimu zaidi duniani kwa karne mbili za 15 na 16 BK. Wafalme wake walilenga jitihada na nguvu za nchi kwa teknolojia za usafiri baharini. Wareno waliweza kuboresha jahazi zao hadi kupita nchi zote za dunia kwa muda wakafaulu kwenda mbali. Wareno waligundua njia ya kuvuka rasi ya Afrika Kusini na kufika kwenye mabandari ya Afrika ya Mashariki hata Bara Hindi. Ureno ilitajirika kutokana na biashara kati ya India, Asia na Ulaya. Wareno walijenga vituo kama vile boma za Msumbiji na Mombasa wakiwa mabwana wa pwani la Afrika ya Mashariki. Lakini nguvu za nchi ndogo hazikuweza kutetea haya yote. Baada ya kufika kwa mataifa mengine kama vile Uturuki, Uholanzi, Uingereza na Ufaransa Wareno walipaswa kuwaachia maeneo mengi.
Kati ya koloni za Ureno zilibaki hasa Msumbiji, Angola, Guinea Bisau, Cabo Verde, São Tomé na Príncipe katika Afrika, Brazil katika Amerika ya Kusini (hadi 1822) pamoja na maeneo madogomadogo kama Goa kwenye Bara Hindi, Timor ya Mashariki katika funguvisiwa ya Indonesia, mji wa Makao katika Uchina.
Mwaka 1910 Ureno iliona mapinduzi ikawa jamhuri. Tangu 1926 hadi 1974 ilikuwa na serikali za kidikteta. Baada ya mapinduzi ya 1974 Ureno iliacha koloni zake zilizobaki isipokuwa Makao kwa sababu Uchina haukuwa tayari kuipokea hadi 1999.
Ureno ikajiunga na Umoja wa Ulaya mwaka 1986 ikaona maendeleo ya kiuchumi na kijamii.
