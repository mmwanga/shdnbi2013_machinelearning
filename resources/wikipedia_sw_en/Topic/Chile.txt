Chile.
Chile ni nchi ya Amerika Kusini. Eneo lake ni kanda ndefu nyembamba kati ya safu za milima ya Andes na Bahari ya Pasifiki. Imepakana na Peru, Bolivia na Argentina.
Sehemu za Chile ni pia maeneo ya Kisiwa cha Pasaka (Rapa Nui) na visiwa vya Kisiwa cha Salas y Gómez, Visiwa vya Juan Fernández (pamoja na kisiwa cha Robinson Crusoe), visiwa vya Desventuradas, Visiwa vya Ildefonso na vya Diego Ramirez. Chile inadai ya kuwa sehemu ya bara la Antaktika ni eneo lake.
Jiografia.
Chile ina urefu wa 4,200 km kufuata pwani la Pasifiki na milima ya Andes. Umbali huu ni kama kutoka Cape Town kwenda Dar es Salaam. Lakini upana wa wastani wa eneo lake ni 180 km pekee. Sehemu nyembamba ya nchi ina upana wa 90 km, sehemu pana ina 240 km.
Nje ya maeneo penye uwanja mwembamba wa pwani nchi yote ni ya milima na mabonde. Sehemu kubwa ya nchi ina safu mbili za milima:
Katikati ya safu hizi mbili kuna bonde la kati (Valle Central) penye makazi ya idadi kubwa ya wananchi na ardhi yenye rutba ya kilimo.
Kuelekea kusini kimo cha nchi hushuka chini hadi kufikia chini ya uwiano wa bahari. Milima ya safu ya pwani huonekana sasa kama visiwa.
Katika kaskazini ya nchi hakuna bonde kubwa la kati. Nchi inapanda juu kutoka mwambao wa bahari hadi kuwa tambarare yenye kimo cha mita 1,000 - 1,500 m inayoendelea mpaka mwanzo wa safu ya Andes.
Milima.
Andes za Chile ni kati ya milima ya juu duniani kuna vilele kadhaa juu ya 6,000m.
