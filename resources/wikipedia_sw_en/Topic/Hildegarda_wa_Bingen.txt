Hildegarda wa Bingen.
Hildegarda wa Bingen, O.S.B., kwa Kijerumani Hildegard von Bingen, kwa Kilatini Hildegardis Bingensis (Bermersheim vor der HÃ¶he, Dola Takatifu la Kiroma, 1098 hivi - Bingen am Rhein 17 Septemba 1179)., alikuwa mwanamke mmonaki, mwanafalsafa na mtunzi wa vitabu vya aina mbalimbali kutoka Ujerumani wa leo.
Toka zamani abesi huyo anaheshimiwa na Kanisa Katoliki, Waanglikana na Walutheri kama mtakatifu. Papa Benedikto XVI alithibitisha utakatifu wake tarehe 10 Mei 2012 na kumtangaza mwalimu wa Kanisa tarehe 7 Oktoba 2012. Sikukuu yake huadhimishwa tarehe 17 Septemba.
Maisha.
Hildegarda alizaliwa na Hildebert na Mechthilde katika familia ya kisharifu kama mtoto wa kumi, mgonjwa tangu mwanzo.
Katika kitabu chake "Maisha", Hildegarda anasimulia kwamba utotoni alianza kupata njozi akiwa na miaka 3 tu, na kwamba alipofikia miaka 5 alianza kutambua kuwa ni karama kutoka kwa Mungu.
Labda kwa sababu hiyo wazazi wake walimtoa kwa Mungu akiwa na umri wa miaka 8-14 amtumikie kanisani chini ya Jutta von Sponheim.
Hakuna kumbukumbu za miaka 24 aliyoishi na Jutta.
Kwa vyovyote, walikuwa wamejifungia huko Disibodenberg, katika msitu wa Palatinate. Jutta pia alikuwa na njozi, jambo lililovutia wengi kumtembelea.
Jutta alimfundisha kusoma na kuandika, lakini hakuweza kumsaidia katika ufafanuzi wa Biblia.
Inawezekana kuwa wakati huo ndio alipojifunza muziki na kuanza utunzi wake.
Baada ya Jutta kufariki mwaka 1136, Hildegarda alichaguliwa na wamonaki wenzake kwa kauli moja kuwa "magistra" (yaani mwalimu na kiongozi) wa jumuia yao ya kike.
Hapo alimuomba Abati Kuno wa Disibodenberg aweze kuhamia hali ya kifukara zaidi huko Rupertsberg.
Alipokataliwa, alimkimbilia Askofu mkuu Henry I wa Mainz: hatimaye akakubaliwa na abati akahamia na wenzake 20 hivi katika monasteri ya Rupertsberg mwaka 1150, ambapo paroko Volmar akawa muungamishi na karani wake.
Mwaka 1165 Hildegarda alianzisha monasteri nyingine huko Eibingen.
Njozi.
Ingawa Hildegarda alisema haiwezekani kuyasimulia aliyojaliwa kujua kwa mwanga wa Mungu kupitia hisi zake na alisita kuyashirikisha Hildegard mwaka 1141, akiwa na miaka 42, alisadiki Mungu amemuagiza ayaandike yote.
Kitabu cha "Maisha" yake kilianza kuandikwa na Godfrey wa Disibodenberg chini ya usimamizi wa Hildegarda.
Kati ya Novemba 1147 na Februari 1148, wakati wa Sinodi ya Trier, Papa Eugenio alipata habari za maandishi hayo akayathibitisha kuwa mafunuo ya Roho Mtakatifu.
Alipofariki tarehe 17 Septemba 1179, masista wenzake walisema kuwa waliona miali miwili ya mwanga kutoka angani na kupitia chumba chake.
