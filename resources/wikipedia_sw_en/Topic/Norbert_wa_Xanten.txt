Norbert wa Xanten.
Norbert of Xanten'" (* 1080 hivi mjini Gennep, Jimbo la Cologne, Dola takatifu la Roma, leo nchini Ujerumani - + 6 Juni 1134 mjini Magdeburg, leo katika Saxony-Anhalt, Ujerumani) alikuwa mtawa aliyeanzisha shirika la Wakanoni wa Premontree, akawa askofu wa Kanisa Katoliki.
Alitangazwa na Papa Gregori XIII kuwa mtakatifu mwaka 1582.
Maisha.
Norbert alizaliwa Gennep, lakini alikulia Xanten, kwenye mto Rhein, akiwa mtoto wa Eriberto, mtawala wa Gennep.
Kisha kupewa daraja la ushemasi mdogo, Norbert alifanywa mkanoni wa Xanten akahudhuria ikulu ya askofu mkuu wa Cologne, Federiko, halafu ile ya kaisari Henri V, akiwamuungamishi wake.
Mwaka 1115, kama shukrani kwa kunusurika katika hatari kubwa, Norbert alianzisha abasia ya Fürstenberg, aliyoiacha pamoja na mashamba yake mbalimbali kwa askofu mkuu Kononi akajitosa kwenda kuhubiri huko na huko.
Kisha kukubaliwa na Papa Gelasio II, mnamo Novemba 1118 alielekea Ufaransa.
Katika mtaguso wa Reims wa mwezi Oktoba 1119 alimuomba Papa Callixtus II amruhusu tena, lakini alikataliwa, labda kwa sababu ya malalamiko ya wakleri dhidi ya mahubiri yake yaliyolaumu dhambi zao pia.
Basi, askofu wa Laon aliona vema kumpatia makazi na kazi ya kudumu: kuanzisha monasteri na shirika jipya katika jimbo lake, kwenye bonde la Prémontré.
Mapema Norbert alipata wafuasi kutoka nchi mbalimbali: Ujerumani, Ufaransa, Ubelgiji wa leo na hata kutoka Romania ya leo, akianzisha nyumba za kitawa Floreffe, Viviers, Saint-Josse, Ardenne, Cuissy, Laon, Liegi, Anvers, Varlar, Kappenberg, Grosswardein na kwingineko.
Nyumba hizo zilifuata kanuni ya Agostino wa Hippo.
Mwanzoni zilipokea hata wanawake katika nyumba za pembeni za zenye ugo, lakini miaza hamsini hivi baada ya kifo chake, hawakupokewa tena.
Norbert aliteuliwa na Papa Honori II kuwa askofu mkuu wa Magdeburg mwaka 1126.
Baada ya uchaguzi wa Papa Inosenti II mwaka 1130, Norbert alimkubali dhidi ya antipapa Anakleto II katika sinodi kubwa ya Oktoba 1130 iliyofanyika Wurzburg.
Miaka ya mwisho akawa kansela na mshauri wa kaisari Lotari III.
Alifariki Magdeburg akazikwa katika abasia ya shirika lake ya huko; ila baadaye masalia yake yalihamishiwa monasteri ya Strahov huko Praha.
