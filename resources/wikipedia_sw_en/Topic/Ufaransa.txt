Ufaransa.
Ufaransa'" ni nchi ya Ulaya. Mji mkuu ni Paris. Ni nchi mwanachama wa Umoja wa Ulaya. Eneo lake ni 674,843 km² na idadi ya wakazi ni 63,044,000.
Imepakana na Ubelgiji, Luxemburg, Ujerumani, Uswisi, Italia, Monako, Andorra na Hispania. Ina pwani ndefu na Atlantiki pande za kaskazini na magharibi halafu na Mediteranea upande wa kusini.
Ufaransa ina pia maeneo mengi ya ng'ambo yaliyokuwa makoloni yake zamani lakini kwa sasa ni sehemu rasmi za Jamhuri ya Ufaransa na wakazi wao ni raia wa Ufaransa wenye haki zote. Kati ya maeneo haya kuna hasa visiwa katika Amerika ya Kaskazini, Amerika ya Kusini, Bahari ya Karibi, Afrika, Bahari Hindi halafu Bahari ya Pasifiki.
Lugha ya taifa ni Kifaransa lakini kuna lugha za maeneo kama vile Kibaski, Kibretoni, Kikatalani, Kikorsika, Kijerumani, Kiholanzi na Kioxitania. Wahamiaji walileta pia lugha zao, hasa Kiarabu na Kiberber kutoka Afrika ya Kaskazini.
Ufaransa haina dini rasmi lakini wakazi walio wengi (75%) ni Wakatoliki. Kutokana na uhamiaji kuna pia Waislamu wengi.
Wafaransa wanapenda sana michezo hasa mpira wa miguu.
Ufaransa ilikuwa kati ya nchi zenye makoloni mengi ikasambaza lugha yake kote duniani na kutunza uhusiano wa pekee na nchi nyingine zinazotumia Kifaransa.
Historia.
Ufaransa ilikaliwa na watu tangu muda mrefu sana. Utafiti wa akiolojia imeonyesha vifaa vya mawe vyenye umri wa miaka milakhi iliyopita.
Gallia.
Watu wa Ufaransa waliingia katika historia andishi kupitia taarifa za waandishi wa Roma ya Kale walioeleza habari za majirani wa Gallia katika Italia ya kaskazini na Ufaransa wa leo. Hao Wagallia walikwa Wakelti na mara kwa mara katika hali ya vita kati yao na Waroma. Kuanzia mwaka 58 KK Juliasi Caesar aliteka na kutawala Gallia yote kwa niaba ya Dola la Roma. Gallia ikaendelea kuwa moja ya majimbo matajiri ya Roma na wakazi wengi walitumia lahaja za Kilatini kilichokuwa mama ya Kifaransa ya kisasa. Lahaja za Kikelti zilibaki katika maeneo ya kando tu kwa mfano Bretagne. Polepole wakazi wengi walikuwa wakristo.
Sehemu ya Milki ya Franki.
Wakati wa kuporomoka kwa Dola la Roma makabila ya Kigemanik waliingia katika eneo la Ufaransa na kuchkua utawala mkononi mwao. Kabila la Kigermanik la Wafranki ilitawala sehemu kubwa ya Ufaransa pamoja na Ujerumani ya magharibi mnamo mwaka 500. Mfalme wao Chlodwig ("tamka klod-vig") alipokea Ukristo wa kikatoliki kama dini rasmi ya milki yake.
Mfalme wao Karolo Mkuu alipanusha mipaka ya milki hadi Ujerumani ya kaskazini na Italia na mwaka 800 akapokea cheo cha Kaisari wa Roma kutoka mikono ya Papa Leo III
Chanzo cha ufalme wa Ufaransa.
Baada ya kifo cha Karolo na mwanawe milki iligawiwa kati ya warithi kwenye mkataba wa Verdun mwaka 843. Miaka 100 baadaye mtemi wa Paris Hugo Capet alichukua nafasi ya wajukuu wa Karolo na wafuasi wake waliendelea kuimarisha mamlaka ya wafalme.
Ugawaji wa mwaka 843 ilikuwa chanzo cha nchi ya Ufaransa kama nchi ya pekee. Mwanzoni ilijulikana kama "milki ya Wafranki wa magharibi" ilhali sehemu za Ujerumani ziliitwa "milki ya Wafranki wa mashariki". Lakini Wagermanik katika Ufaransa walikuwa wameshaacha lugha yao asilia na kutumia kile Kilatini-Kifaransa cha siku zile.
Wafalme wa sehemu walikuwa wadhaifu mwanzoni na mamlaka kubwa ilkuwa mkononi wa makabaila katika majimbo ya ufalme.
Ufaransa na Uingereza.
Kwa karne kadhaa historia ya Ufaransa ilikuwa na ugumu wa pekee kutokana na mchanganyiko wake na historia ya Uingereza. Mwaka 1066 mtemi William wa Normandi aliyekuwa chini ya mfalme wa Ufaransa alivamia Uingereza na kuwa mfalme huko lakini yeye pamoja na warithi wake waliendelea kuwa watemi wa Normandi. Kwa njia hii watemi wa Normandi waliingia mara nyingi kwa nguvu katika siasa ya Ufaransa.
Baada ya kifo cha mtawala wamwisho kutoka ukoo wa Hugo Capet Wanormandi walidai cheo cha kifalme kwa Ufaransa na hii ilikuwa chanzo cha vita ya miaka 100. Mwishowe Waingereza walipaswa kuacha karibu mali yote kutoka urithi wa Wanormandi.
Kilele cha ufalme hadi mapinduzi ya 1789.
Milki ya Ufaransa iliendelea kuwa nchi yenye nguvu katika Ulaya. Katika via ya miaka (1618 - 1648) iliweza kujipatia nafasi ya mwamuzi katika siasa ya Ulaya bara.
Wakati huohuo matengenezo ya kiprotestanti yalikuwa yameshaenea na watemi waprotestanti walitawala maeneo makubwa ya Ufaransa.
Mfalme Louis XIV wa Ufaransa aliona hali hii kama hatari ya mamlaka yake akafuta ahadi zote kwa Waprotestanti walioondoka nchini kwa wingi. Baada ya Louis XIV wafuasi wake waliongeza madeni ya serikali kwa vita vingi dhidi ya Uingereza na ujenzi wa majumba makubwa. Matatizo makali ya kiuchumi pamoja na mawazo mapya ya Zama za Mwangaza yalisababisha mapinduzi ya kifaransa ya mwaka 1789. Mamlaka ya mfalme iliondolewa na baada ya kipindi jamhuri kutangaziwa ilhali mfalme alishtakiwakuwa msaliti na kupewa adhabu ya mauti.
Napoleoni.
Baada ya mapinduziUfaransa uliingia katika vita na falme wengine wa Ulaya walioona mapinduzi ni hatari kwao. Wapinzani walikuwa hasa Uingereza, Austria na pia Prussia. Kwa jumla jeshi ya kimapinduzi ilifaulu kutetea eneo la Ufaransa na kuingia katika sehemu za Ujerumani, Uholanzi na Italia.
Katika vita hizi afisa kijana kwa jina la Napoleon Bonaparte alipanda vyeo haraka hadi kuingia katika siasa; 1799 alichukua mamlaka yote kwa kutumia cheo cha "konsuli ya kwanza" na tangu 1804 alijiita "Kaisari wa Wafaransa".
Katika vita mfululizo aliteka sehemu kubwa ya nchi za Ulaya au kuzilazimisha kumfuata. Baada ya kushinda Prussia na Austria na kutawala Italia pamoja na Hispania alikuwa mkuu wa Ulaya. lakini vita aliyoanzishwa mwaka 1812 dhidi ya Urusi ilikuwa msingi wa kushindwa kwake. 1814 alipaswa kusalimisha amri akapelekwa kisiwa cha Elba; aliporudi barani na kujaribu kuwa mkuu wa Ufaransa tena jeshi alke lilishindwa katika mapingano ya Waterloo mwaka 1815 na Napoleon akawa mfungwa kwenye kisiwa cha St Helena hadi kifo chake.
Baadaye ufalme ulirudishwa kwa msaada wa nchi zilizoshauriana pamoja wenye mkutano wa Vienna 1815.
