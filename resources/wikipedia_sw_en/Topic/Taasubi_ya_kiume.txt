Taasubi ya kiume.
Huu ni mtazamo unaomnyanyua mwanamume kwa kila jambo huku ukimtweza mwanamke. Mwanamume anakuwa ndiye kiongozi katika kila jambo huku kazi ya mwanamke inakuwa kufuata mwelekezo wa mwanamume na kufanya kazi ndogondogo nyumbani kv kupika, kufua, kupiga deki, kuzaa na kulea. Kazi za ofisini katu haruhusiwi kufanya.
Madhila haya yanayotumiwa kumtweza na kumdunisha mwanamke huku yakimpa kipa umbele mwanamume ni mengi. Jambo hili huletwa na tamaduni zilizopitwa na wakati. Katika jamii nyngi za Kiafrika mwanamke haruhusiwi kuridhi mali wala kumiliki ardhi ila yeye hutazamwa kuwa mali. Jamii humlinganisha mwanamke na mahari yanayotolewa ili aolewe. Hii ndiyo sababu ndoa za mapema zimekita mizizi katika jamii nyingi za Kiafrika. Vilevile wanawake hawaruhusiwi kula vyakula fulani kama mayai, firigisi kwa imani kuwa wakila watadhuriwa. La ajabu ni kuwa vyakula hivi walivyonyimwa ni muhimu sana mwilini. Hizi ni itikadi zisizo na msingi wowote. Kulikuwa na kazi za wanaume na zile za wanawake ambazo zilimdunisha mwanamke na kumpa mwanamume cheo cha juu zaidi.
Katika ulimwengu wa sasa suala la jinsia ni tata mno. Nyingi ya biashara kubwakubwa huendeshwa na kina baba huku kina mama wakiuza mboga na dagaa vichichironi. Wengi wa viongozi wa nyanja mbalimbali za nchi nyingi za Afrika ni wanaume; bila kutaja ulingo wa siasa ambapo wanaume hawaambiwi chochote wala lolote. Wanawake wachache wanaojitokeza na kuwania nyadhifa za kisiasa au kiutawala hutwa vijego. Wao hubaguliwa na jamii na kutazamwa kuwa waasi wa mila na tamaduni.
Ulingo wa dini nawo aidha umeadhiriwa. Japokuwa waumini wengi ni wanawake, kinaya ni kwamba nafasi nyngi za uongozi huchukuliwa na wanaume. Wengi wa mapadre wa makanisa makubwamakubwa ni wanaume. Viongozi wa dini ya kislamu pia ni wanaume. Inasemekana kuwa nyingi ya dini hizi zimemkataza mwanamke kuwa kiongozi katika dini hizo.
Sheria duni zisizowalinda wanawake pia huchangia kuendeleza taasubi ya kiume. Wanawake wanapobakwa au kudhulumiwa kinyumbani na mabwana zao, hawapati haki kikamilifu kutoka kwa sheria za nchi. Hivyo wao huingiwa na woga na kulazimika kuvumilia mateso hayo japo shingo upande.
Itikadi kama hizi bila shaka zimepitwa na wakati. Watu wameanza kubadilisha mwelekeo. Watu wamepata utambuzi kuhusu masuala ya kijinsia. Mashirika na vyuo vikuu vingi vimebuni vituo vya masuala ya kijinsia vinavyofanya utafiti kuhusu vizuizi vya usawa katika mahusiano ya kiuana na kuihamasisha jamii kuondoa vikwazo hivi katika familia, shule, vyuo, viwanda, maeneo ya kazi, maabadani na kadhalika. Lugha inayotumika katika vitabu na vyombo vya habari pia imejiepusha na taasubi ya kiume. Jamii imehamasishwa kuwatambua na kuwaheshimu wanawake na kutowahusisha na uzembe, ujinga na maovu mengine kama ilivyokuwa desturi mbeleni.
