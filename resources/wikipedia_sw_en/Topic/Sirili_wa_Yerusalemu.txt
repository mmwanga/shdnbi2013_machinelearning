Sirili wa Yerusalemu.
Mtakatifu Sirili wa Yerusalemu'" (kwa Kigiriki Κύριλλος Α΄ Ἱεροσολύμων) aliishi miaka 315 – 386. Alikuwa askofu wa mji huo nchini Israeli kuanzia mwaka 348.
Tangu zamani ametambuliwa kuwa mtakatifu na babu wa Kanisa.
Mwaka 1883 Papa Leo XIII alimuongezea sifa ya mwalimu wa Kanisa.
Sikukuu yake inaadhimishwa kila mwaka tarehe 18 Machi.
Maisha.
Sirili alizaliwa katika familia ya Kikristo mwaka 315.
Alipochaguliwa kuwa Askofu wa Yerusalemu alidhaniwa kuelekea uzushi wa Waario, kumbe alikuja kubishana nao juu ya umungu wa Yesu, na kwa sababu hiyo mara tatu alifukuzwa kutoka nchini mwake (357, 360, 367-378).
Pamoja na hayo, alikuwa hatumii neno “homousios” lililopitishwa na Mtaguso I wa Nisea, kwa sababu hakupenda kutumia maneno yasiyopatikana katika Biblia, tena aliogopa litatafsiriwa vibaya.
Mwaka 381 alishiriki Mtaguso I wa Konstantinopoli.
Maandishi na teolojia yake.
Moyo wake wa kichungaji unaonekana hasa katika kitabu chake "Catecheses", yaani mafundisho 24 kwa wakatekumeni, ambamo anawaeleza waamini wapya mafundisho ya kweli ya Ukristo, Maandiko Matakatifu, na mapokeo ya Kanisa.
Ni kati ya vitabu vya zamani vilivyo muhimu zaidi kuhusu katekesi, vikiwa wazi upande wa mawazo na wa ufafanuzi wake.
Humo tunaona alivyotaka Wakristo wawe na imani ya dhati, na alivyowaelekeza njia ya kuishi kadiri ya imani hiyo: kuanzia Ubatizo, kupitia Ekaristi hadi maisha matakatifu. Kaulimbiu yake ilikuwa: “Mkristo anambeba Kristo”.
Ugumu wake katika kuruhusu ubatizo wa wakatekumeni na udhati wa imani aliowafikishia ni ushahidi wa uhai wa Ukristo wa karne IV.
Aliona ubatizo kuwa “ukombozi wa wafungwa, msamaha wa makosa, kifo cha dhambi na kuzaliwa upya kwa roho” na alikanusha uwezekano wa kuokolewa kwa wasioupata ama kwa maji ama kwa damu.
Kuhusu ekaristi, alikuwa mwanateolojia wa kwanza kufafanua uwemo halisi wa Mwili na Damu ya Kristo kama tokeo la badiliko la dhati za mkate na divai likisababishwa na Roho Mtakatifu kuitwa juu ya vipaji hivyo. Alifananisha badiliko hilo na lile la maji kuwa divai kwenye arusi ya Kana.
Vilevile, Sirili alieleza jinsi ekaristi ilivyo sadaka ya kiroho na ya maombezi.
