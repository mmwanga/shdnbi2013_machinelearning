Teresa wa Yesu.
Mt. Teresa alivyochorwa na Pieter Paul Rubens
Livio Mehus, "Mtakatifu Petro wa Alkantara akimkomunisha mtakatifu Teresa wa Avila"; picha ya mwaka (1683) inayotunzwa Prato (Italia)
Teresa nje ya nafsi yake alivyochorwa na Gianlorenzo Bernini katika basilika la Santa Maria della Vittoria, Roma.
Teresa wa Yesu'" (Avila, Hispania, 28 Machi 1515 - Alba de Tormes, Hispania, usiku wa kuamkia tarehe 15 Oktoba 1582) ni jina la kitawa la "'Teresa Sánchez de Cepeda Ávila y Ahumada'", maarufu pia kwa jina la "'Teresa wa Avila'".
Mwanamke halisi, bikira, utu wake ulikomaa: alikuwa na tabia ya kupendeza, uchangamfu na busara sana, uhodari na msimamo, uwezo wa kukubali hali iliyopo akipanga vizuri na kufanikisha mambo.
Ni kati ya watu muhimu zaidi katika ya historia ya Kanisa ya karne ya 16, katika historia ya utawa na katika teolojia ya Kiroho kutokana na urekebisho aliouanzisha katika shirika la Wakarmeli (wanawake na wanaume vilevile) na kutokana na maandishi yake juu ya maisha ya kiroho.
Alitangazwa na Papa Paulo V kuwa mwenye heri tarehe 24 Aprili 1614, na Papa Gregori XV kuwa mtakatifu tarehe 12 Machi 1622, na hatimaye na Papa Paulo VI kuwa mwalimu wa Kanisa tarehe 4 Oktoba 1970.
Sikukuu yake inaadhimishwa kila mwaka tarehe 15 Oktoba.
Maisha.
Tangu utotoni alionekana kuelekea sana maisha ya sala hasa upwekeni. Mpenzi wa kusoma vitabu vya mababu wa Kanisa, hasa Augustino na Gregori Mkuu, alipata wito wake wa kitawa kwa kusoma vile vya Jeromu.
Alipojiunga na monasteri ya Wakarmeli wa mji wake, alikuta juhudi za masista wamonaki zilikuwa za kiasi.
Baada ya muda, Teresa alishika maisha magumu kabisa, halafu akaanza kazi yake kubwa ya urekebisho wa shirika kwa msaada wa Yohane wa Msalaba upande wa wanaume.
Ingawa alipaswa kusafiri na kushughulika sana ili kuanzisha monasteri mpya huko na huko, pamoja na kukabiliana na matatizo mengi makubwa, Teresa alifikia vilele vya maisha ya sala.
Hiyo inashuhudiwa na maandishi yake, yaliyokusudiwa kufundisha hasa masista wenzake, na ambayo ni kati ya vitabu bora vya Kanisa Katoliki:
Humo inaonekana wazi kwamba juhudi za Kikristo ni hasa kupokea na kuitikia kazi ambayo Roho Mtakatifu anaifanya ndani ya mtu kuanzia ubatizo ili kumlinganisha na Yesu.
Kulinganisha maandishi yake na yale ya Yohane wa Msalaba.
Tangu tusome mara ya kwanza maandishi ya Teresa wa Yesu na Yohane wa Msalaba, ni rahisi tutambue tofauti ambazo zimesisitizwa mara nyingi. Zinatokana na tofauti za mitazamo yao.
Teresa alitegemea mang’amuzi yake binafsi, akidokeza neema za pekee alizojaliwa (njozi n.k.) asiwe makini kuzitofautisha na mambo yaliyo ya lazima katika “makao saba” ya jumba la Kiroho. Hivyo alitia maanani kuliko wengine matukio ya kihisi, ya nje na ya ziada yanayoweza yakaendana na sala ya kumiminiwa; vilevile alisisitiza kuzingatia ubinadamu wa Yesu.
Yohane pia alisema kwa mang’amuzi yake binafsi na ya watu aliowaongoza, lakini hakuyataja, akijitahidi kuyachimba kiteolojia, jambo ambalo ni muhimu ili kutofautisha yaliyo ya kawaida na yaliyo ya ziada. Alieleza sababu za hali mbalimbali za sala kwa mafundisho juu ya maadili ya Kimungu na ya vipaji vya Roho Mtakatifu vinavyoendana nayo.
Kwa mtazamo huo alizingatia yaliyo ya lazima katika safari ya kuelekea utakatifu, hasa matakaso ya Kimungu yanayohitajika kwa usafi kamili wa upendo. Hivyo hakuelekea kujali neema za pekee zinazoendana pengine na sala ya kumiminiwa, wala hakusisitiza kuzingatia ubinadamu wa Yesu, akilenga moja kwa moja shabaha kuu ya sala, yaani Mungu aliyemo mwetu, tunayemfikia katika giza la imani kwa njia ya ujuzi ambao anatumiminia na unafanana na mang’amuzi.
Kwa kufanya hivyo amekamilisha maandishi ya Teresa na kutusaidia tuyaelewe.
Hata hivyo, chini ya tofauti hizo kuna msingi mmoja, kwa kuwa Teresa alijua vya kutosha mang’amuzi ya wafuasi wake aweze kuelewa na kueleza nini inatokea kwa kawaida kwa watu wanaopitia hayo makao saba. Tukitumia maelekezo aliyoyatoa huko na huko tunaweza kubainisha zaidi yaliyo ya lazima na yaliyo ya ziada.
Kimsingi watakatifu hao walielewa vilevile sala ya kumiminiwa, muungano na Mungu unaotokana nayo, na matakaso ya Kimungu yanayohitajika ili kuufikia ule kamili.
Ikifaa kuonyesha tofauti zao, inafaa zaidi kuonyesha wanavyolingana na kutambua teolojia inavyoweza kusaidia katika masuala hayo magumu.
Sala zake.
Bwana wangu, je, hukuweza kujumlisha yote katika neno moja
na kusema, “Baba, utupe yote tunayoyahitaji”?
Kwa yule anayejua yote vizuri kabisa, inaonekana haihitajiki zaidi.
Lo, hekima ya milele! Kwako na kwa Baba yako hiyo ingetosha,
na kweli ndivyo ulivyosali katika bustani la Getsemane:
ulionyesha matakwa na hofu yako, lakini ukajiachilia kwa matakwa yake.
Hata hivyo kwa kuwa unajua hatuko tayari kama wewe, Bwana wangu,
kutii matakwa ya Baba yako, ilikubidi ubainishe vizuri maombi,
Kwa sababu ndivyo tulivyo kwamba, tusipopewa tunayotamani,
kwa hiari yetu tunayakataa tunayopewa na Bwana,
Kwa kuwa hatujioni matajiri mpaka tushike fedha mikononi.
Bwana wangu, kwa hakika saa niliyoitamani sana hatimaye imefika.
Kwa hakika wakati wa sisi kuonana umefika.
Bwana na mwokozi wangu, kwa hakika huu ni wakati
wa mimi kuchukuliwa kutoka uhamisho huu niwe nawe milele.
Dhabihu za Mungu ni roho iliyovunjika;
moyo uliovunjika na kupondeka, Ee Mungu, hutaudharau.
Nukuu.
«Usivurugwe na lolote, usitishwe na lolote.
