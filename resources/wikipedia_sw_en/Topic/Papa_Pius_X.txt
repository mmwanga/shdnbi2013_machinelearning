Papa Pius X.
"'Papa Pius X'" (2 Juni 1835 â€“ 20 Agosti 1914) alikuwa Papa kuanzia 4 Agosti 1903 hadi kifo chake.
Alitokea kijiji cha Riese, nchi ya Italia Kaskazini.
Jina lake la kuzaliwa lilikuwa "Giuseppe Sarto".
Kabla ya kuchaguliwa kama Papa, aliwahi kuwa paroko, askofu wa Mantua (tangu 1884), halafu askofu mkuu wa Venice (tangu 1893). Hivyo alikuwa na mang'amuzi mengi ya kichungaji.
Alimfuata Papa Leo XIII na kuvishwa taji 9 Agosti 1903, wa kwanza katika karne ya 20. Akafuatwa na Papa Benedikto XV.
Kwa kuwa katika uchaguzi makardinali walimpiga kura kwanza mwenzao Rampolla, lakini aliwekewa kura ya turufu na Kaisari wa Austria-Hungaria, mara alipochaguliwa Pius X alifuta haki hiyo ya Kaisari na kuamua atengwe na Kanisa Katoliki yeyote atakayeingilia tena uchaguzi wa Papa.
Lengo lake lilifafanuliwa na kaulimbiu yake: "Instaurare omnia in Christo" (Kukamilisha yote ndani ya Kristo).
Kweli alijitahidi kuleta hali mpya katika Kanisa, ingawa ilimbidi pia apambane na uzushi wa aina mbalimbali zilizotaka kulilinganisha mno na ulimwengu (Usasa).
Kati ya mambo muhimu zaidi ya upapa wake ni Katekisimu mpya, urekebisho wa liturujia, ruhusa ya kupokea ekaristi kwa watoto, Mkusanyo wa Sheria za Kanisa, ambao ulifanyika kwa mara ya kwanza na kufuata mtindo wa sheria za nchi nyingi (code).
Alijitahidi pia kuzuia vita vikuu vya kwanza, lakini ikashindikana. Inasemekana akafa kwa uchungu huo.
Mwaka wa 1954 alitangazwa kuwa mtakatifu.
