Gregori wa Nazianzo.
Gregori wa Nazianzo katika mavazi ya Askofu.‎
Gregori wa Nazianzo'" (Arianzo, leo Güzelyurt nchini Uturuki, 329 - Arianzo, 25 Januari 390) alikuwa askofu, mwanateolojia na mwanashairi maarufu kutoka nchi ambayo leo inaitwa Uturuki.
Tangu zamani anaheshimiwa na Kanisa Katoliki, Waorthodoksi na Waanglikana kama mtakatifu na mmojawapo kati ya mababu wa Kanisa muhimu zaidi.
Kwa Wakatoliki ni pia (tangu 1568, alipotangazwa na Papa Pius V) mwalimu wa Kanisa.
Sikukuu yake inaadhimishwa mwezi Januari tarehe 2, 25 au 30, kadiri ya madhehebu.
Maisha.
Mchoro wa Andrei Rublev, "Gregory the Theologian" (1408), kwenye kanisa kuu la Bikira Maria Kulala, huko Vladimir (Urusi).
Alizaliwa Arianzo, kijiji karibu na Nazianzo, mkoani Kapadokia, katika familia ya kisharifu ya watakatifu. Baba yake aliitwa Gregori mzee na mama yake Nonna.
Baba, aliyekuwa Myahudi, aliongokea Ukristo kwa msaada wa mke wake na hatimaye akawa askofu wa Nazianzo.
Gregori, aliyezaliwa miaka 4 baada ya Mtaguso wa kwanza wa Nisea (325) uliolaani uzushi wa Ario, aliathiriwa na mapambano hayo ya kiimani maisha yake yote.
Mwenye akili kali na ubunifu mkubwa, alielekea sana upweke na maisha ya sala, lakini wema, ari na ufasaha wa ajabu wa mahubiri yake vilimrudisha daima kati ya watu. Ila alipokabiliana na upinzani mkali, moyo wake mpole na mwepesi kuguswa ulimfanya pengine akimbie tena upwekeni.
Alisoma kwanza huko Kaisarea wa Kapadokia, alipofunga urafiki wa kudumu na Basili Mkuu, halafu Kaisarea ya Palestina, Aleksandria ya Misri na hatimaye (350 - 357) huko Athens.
Baada ya kujiunga na Basili (358) kwenye monasteri ya Annisoi, katika mkoa wa Ponto, na kumsaidia kutunga Filokalia, alirudi nyumbani alipotarajia kuishi upwekeni zaidi. Kumbe mwaka 361 baba yake aliamua kumpa upadrisho. Kwanza alikimbia, lakini baadaye alikubali.
Mwaka 372 Basili, akiwa askofu mkuu wa Kaisarea wa Kapadokia, alimteua kuwa askofu wa Sasima. Kutokana na upinzani wa kaisari, Gregori hakuweza kwenda kamwe, akatawa huko Seleukia, lakini alipofiwa baba yake alirudi Nazianzo, aongoze kanisa la huko.
Mwaka 379 aliitwa aongoze Wakristo wachache wa Konstantinopoli walioshika Kanuni ya imani ya Nisea. Majengo yote yalikuwa yanamilikiwa na Waario. Lakini Theodosius I alipotawazwa kama kaisari mwaka 380 aliyatoa kwa Waorthodoksi.
Jijini huko alitoa hotuba tano zilizomstahilia jina la "Mwanateolojia". Mwenyewe alieleza kuwa "teolojia" si "teknolojia", yaani haitegemei hoja za binadamu, bali inatokana na maisha ya sala.
Theodosius I alimtawaza Patriarki wa Konstantinopoli na kuhakikisha kwamba atambuliwe hivyo na Mtaguso wa kwanza wa Konstantinopoli mnamo Mei 381.
Majadiliano katika huo mtaguso mkuu yalikuwa makali hata dhidi yake, kwa sababu alitetea kwa nguvu umungu wa Yesu Kristo na wa Roho Mtakatifu, kwa hiyo pia dogma ya Utatu mtakatifu. Hatimaye, akikiri hawezi kusuluhisha, aliacha mtaguso aliokuwa anauendesha.
Mwishoni mwa mwaka 382 akawa askofu wa Nazianzo lakini, baada ya mwaka mmoja, alirudi upwekeni Arianzo, alipofariki tarehe 25 Januari mwaka 389 au 390.
Mafundisho yake kuhusu Kristo, yanayotetea pia usahihi wa jina la “Mama wa Mungu” kwa Bikira Maria, yalikuja kupitishwa na Mtaguso wa Efeso (431) na Mtaguso wa Kalsedonia (451).
Kama mwanashairi na mwanafasihi alitoa maandishi bora kuhusu imani. Zimetufikia hotuba 45, mbali ya tenzi na barua kadhaa.
Sala yake.
Ee Bwana, umpokee mikononi mwako kaka yangu aliyetuacha.
Kwa wakati wake utupokee sisi pia,
kisha kutuongoza katika hija ya duniani hadi lengo ulilotupangia.
Utujalie tuje kwako tukiwa tayari na watulivu kweli,
si tumevurugwa na hofu, si katika hali ya uadui nawe,
walau siku ya mwisho, siku ya kufariki kwetu.
Utujalie tusijisikie tunaondolewa na kung’olewa kwa nguvu
wala kwa hiyo tusifunge safari shingo upande.
Bali utujalie tuje kwa utulivu na utayari mzuri,
kama watu wanaoondoka kuendea uzima wa heri usio na mwisho,
uzima ule ulioma katika Kristo Yesu, Bwana wetu,
ambaye apate utukufu milele na milele. Amina.
Maandishi.
Kaburi la Gregori katika Basilika la Mt. Petro huko Vatikano
