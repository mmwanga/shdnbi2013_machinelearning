Efrem wa Syria.
Picha takatifu ya Mt. Efrem iliyochorwa huko Meryemana Kilesesi, Diyarbakir, Uturuki.
Kanisa la Mt. Yakobo wa Nisibi, ambapo Efrem alitoa huduma.
Efrem wa Siria'" (kwa Kiaramu: ܐܦܪܝܡ ܣܘܪܝܝܐ, "Aphrêm Sûryāyâ"; kwa Kiarabu أفرام السرياني; kwa Kigiriki: Ἐφραίμ ὁ Σῦρος, "Ephraim Syros"; kwa Kilatini: "Ephraem Syrus") (Nisibi, leo nchini Uturuki, 306 hivi - Edesa, Uturuki, 9 Juni 373), alikuwa mmonaki na shemasi maarufu hasa kwa tenzi zake nyingi kwa lugha ya Kiaramu ambazo zinatumika hadi leo katika liturujia na kutokeza imani kwa namna bora.
Kisha kufa akaheshimiwa na Waorthodoksi na Wakatoliki kama mtakatifu na babu wa Kanisa.
Papa Benedikto XV tarehe 5 Oktoba 1920 alimuongezea sifa ya mwalimu wa Kanisa.
Sikukuu yake inaadhimishwa kila mwaka tarehe 9 Juni.
Maisha.
Efrem alizaliwa mwaka 306 hivi huko Nisibi, leo Nusaybin (Uturuki kusini mashariki, mipakani kwa Siria).
Kwa muda mrefu alifanya kazi ya ushemasi akihubiri na kufundisha teolojia na maisha ya Kiroho kwa wamonaki na walei wa huko hadi mwaka 363, ambapo Wakristo walifukuzwa kutoka mji huo, naye pia akahamia mji wa Edesa alikofariki tarehe 9 Juni 373.
Alianzisha umonaki nje ya Dola la Roma, alitetea imani sahihi dhidi ya uzushi wa mazingira yake (Uorigene, Uario na Gnosis) na kufanya umisionari kati ya wasio Wakristo.
Ni kati ya watu waliotunga mashairi mengi zaidi katika historia ya fasihi. Inakadiriwa aliandika mistari milioni tatu kwa heshima ya Bikira Maria tu katika miaka 360-370. Ni kati ya waenezaji wakuu wa heshima hiyo. Kwa ubora wa mashairi yake kuhusu imani kwa jumla ameitwa “kinubi cha Roho Mtakatifu”.
Maandishi yake yanatokeza kuliko yote imani ya Ukristo kadiri ya mapokeo ya Kisemiti, yaliyo jirani zaidi na asili yake ya Kiyahudi kuliko yale ya Kigiriki na ya Kilatini yaliyotokea katika Dola la Roma.
Sala yake.
Mwokozi wetu, msalaba wako ulikomesha uhai wa mwili.
Ufufuko wako, Yesu, ukuze utu wa kiroho ndani mwetu…
Umbile duni la mwili wetu linatuelekeza kufa.
Mimina juu yetu upendo wako wa Kimungu,
ufute moyoni mwetu matokeo ya sisi kuelekea kifo.
Maandishi.
a) Mfululizo «Sources Chrétiennes» (kwa Kifaransa)
b) Mfululizo «Corpus Scriptorum Christianorum Orientalium» (Katika lugha asili na kwa Kijerumani, isipokuwa kitabu cha kwanza ambacho ni tafsiri ya Kilatini)
