Katerina wa Bologna.
Katerina wa Bologna'" ni jina linalotumika kwa kawaida kumtajia Katerina wa Vigri (8 Septemba 1413 - 9 Machi 1463), bikira na abesi wa monasteri ya Bologna ya Shirika la Mtakatifu Klara ambaye alitangazwa na Kanisa Katoliki kuwa mwenye heri tarehe 13 Novemba 1703 na mtakatifu tarehe 22 Mei 1712.
Maisha.
Katerina alizaliwa huko Bologna katika ukoo wa kisharifu wa Vigri na Yohane na Benvenuta Mammolini.
Tangu utotoni alilelewa kwa bidii na kusoma hata Kilatini.
Mwaka 1424, akiwa na miaka 11, Katerina alihamia ikulu la Ferrara na kuendelea vizuri na elimu ya wakati ule: muziki, uchoraji, dansi, ushairi, unakili.
Mwaka 1427 alihama na kujiunga na kundi la wasichana walioishi pamoja wakifuata kwanza maisha ya kiroho ya Agostino wa Hippo, lakini mwaka 1432 waliweka nadhiri ya kushika kanuni ya Klara wa Asizi, na kufuata maisha ya ndani tu katika monasteri.
Kutokana na heshima iliyomfuata kwa karama zake za pekee, mwaka 1456 ilimbidi akubali ombi la mji wake wa asili kwamba arudi na kuanzisha monasteri nyingine, ambayo akaiongoza kama abesi hadi kifo chake miaka 7 baadaye.
Abesi wa monasteri ya Ferrara, Leonarda Ordelaffi, aliwaandikia watawala wa Bologna: “Mjue kwa hakika kwamba nawapatia mtakatifu Klara wa pili”.
Katerina ni kati ya Waklara wa Observantia ambao walishika upendo kwa ustaarabu pamoja na utakatifu, kwa mfano Eustokia Calafato wa Messina na Batista Varano wa Camerino.
Baada ya kifo.
Mwili wake ulizikwa siku ya kufa kwake, lakini baada ya wiki mbili ulitolewa kaburini ukiwa haujaoza bali unanukia; baada ya matatizo mbalimbali uliwekwa kwenye kiti ambapo umeketi hata leo karibu na kanisa lake huko Bologna (Italia).
Bikira Maria na mtoto Yesu walivyochorwa na Katerina wa Bologna.
Michoro yake.
Kwa vipaji vyake vingi, Katerina alikuwa pia mchoraji mzuri. Kazi zake zinatunzwa sehemu mbalimbali za Italia.
