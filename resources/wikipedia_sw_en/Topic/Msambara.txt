Msambara.
ni jina la kata ya Wilaya ya Kasulu katika Mkoa wa Kigoma, Tanzania. Kwa mujibu wa sensa iliyofanyika mwaka wa 2002, kata ina wakazi wapatao 16,011 waishio humo.
Eneo la Msambara.
Kata ya Msambara inaundwa na vijiji viwili vya Msambara na Kabanga. Kata hii iko kaskazini Mashariki mwa mji wa Kasulu ambao ndiyo makao makuu ya wilaya ya Kasulu. Barabara kuu ya kutoka Kigoma kupitia Kasulu kwenda Mwanza, Kagera na Shinyanga kupitia Kahama inapita umbali wa km 4 kutoka Msambara.
Vijiji vya kata hii vilianzishwa wakati operesheni ya kuanzisha vijiji ya mwaka 1973.
Vijiji hivi viko katika bonde la mito mitatu, kwa majina ni mto Ruchugi unaopita kuanzia kaskazini Mashariki mwa kijiji cha Msambara, kupitia Mashariki mwa kijiji hiki na kuelekea kusini mwa kijiji hiki na kupeleka maji yake mto Malagarasi ambapo makutano ya mto Ruchugi na Malagarasi yako Uvinza karibu na kiwanda cha chumvi; Mto Kashenyi unapita kati ya vijiji hivi viwili lakini ukiegemea sana upande wa Kabanga na unapeleka maji yake katika mto Ruchugi, mto wa tatu ni mto Kabanga ambao unaanzia katika ya Heru ju upande wa kijiji aha Mganza na unapita kuanzia Kaskazini Magharibi ya kijiji aha Kabanga kuelekea Mashariki ya kijiji hiki. Mto huu unapeleka maji yake katika mto Kashenyi na hatimaye mto Ruchugi. Vijiji hivi vinazungukwa na milima upande wa Magharibi mlima Mgunga na Kaskazini Mashariki kuna mlima Chanza. Vijiji vinavyopakana na kata hii ni Buhoro, Mwanga na Shunga upande wa Kaskazini, Kanazi na Mubondo upande wa Mashariki, mji wa Kasulu, kijiji cha Kidyama na Ruhita upande wa Kusini na Mganza na Karunga upande wa Magharibi.
Hali ya hewa na kilimo.
Uoto wa asili wa eneo hili ni wa kitropiki, ambao una majani marefu, misitu ya miombo na mvua za wastani kwa mwaka. Majira ya mvua katika eneo hili ni kuanzia mwezi wa Oktoba hadi mwezi Aprili. Aidha hali ya hewa ya kata hii ni vipindi vya joto kuanzia mwezi wa Julai katikati hadi mwezi Januari; kuanzia mwezi Februari hadi Juni/Julai katikati kunakuwa na baridi. Kwa kawaida joto huanzia nyuzi 15 sentigredi wakati wa baridi hadi nyuzi 34 wakati wa joto. Wakazi wa kata hii hujishughulisha na kilimo cha mazao ya chakula kama vile mahindi, maharage, kunde, mbaazi, mhogo, viazi vitamu na viazi mviringo, magimbi n.k. pia wenyeji wa kata hii hufuga wanyama kama ng'ombe, mbuzi kondoo, nguruwe kwa kiasi kidogo, mbwa, paka, kuku, bata, na sungura. Kwa upande wa kilimo cha mazao ya chakula, shughuli hizi hufanyika katika mabonde ya mito Ruchugi, Kashenyi, Nyakai, na mto Kabanga kwa njia ya umwagiliaji wakati wa kiangazi; hali kilimo cha kutegemea mvua hufanyika katika maeneo yaliyo katika mabonde ya mito mahali ambapo mito haipiti wakati wa mafuriko na katika maeneo yaliyo katika miinuko ya milima.
Misheni.
Kata hii ina na misheni mbili, moja ya katholiki iliyoko Kabanga na nyingine ya Pentekoste iliyoko Msambara, misheni hizi zilianzisha makanisa ya madhehebu hizo, shule za msingi na zahanati.
Kwa upande wa misheni ya Kabanga ilianzisha karakana ya ufundi mitambo (mechanics), useremala na stadi zingine mbalimbali za kazi. Kwa upande wa misheni ya Msambara chuo cha mafunzo ya stadi za kazi kilianzishwa miaka ya 1980. Hata hivyo katika miaka ya mwisho ya 1980 na miaka ya mwanzoni ya 1990 madhehebu nyingine zaidi zimeingia katika kata hii, madhehebu hizo ni Assemblies of God, Anglican, Baptist, Seventh Day Adventist na Evangelical Assemblies of God; hivyo kuwapa wakazi wa kata hii uwanja mkubwa wa kuchagua wapi wakafanyie ibada zao.
Kwa upande wa misheni ya Msambara iliyoanzishwa mwaka 1933 chini ya wamishonari wa Sweden ilianzisha pia shule ya msingi Msambara. Kata hii ilianza na shule mbili za msingi (shule ya msingi Msambara na shule msingi Kabanga). Kwa upande wa Kabanga misheni hii ya wakatholiki ilianzisha shule ya msingi ya watoto wenye ulemavu, wakati huo watoto wasioona(vipofu) waliandikishwa na kusoma hapo ambapo wengine wameweza kufaulu mitihani yao na kuingia shule za sekondari kama vile Mzumbe secondary, Mpwapwa n.k. Pia kuna chuo cha wauguzi katika hospitali ya misheni Kabanga ambacho pia kiko chini ya misheni hii. Huduma zingine zinazopatikana kwenye kata hii ni Pamoja na chuo cha ualimu Kabanga, shule ya sekondari MKA ambayo ni ya kata ya Msambara.
Viongozi.
Viongozi waliowahi kuongoza kijiji cha Msambara ni Samweli Nyamwali (wakati wa kuanzishwa kijiji hadi 1977), Ndg Amos Mutwe (1977 - 1982), Ndg Saidi Nsindagi Nkanyagu 1983 - 1987 na 1993 - 1997, Ndg Yakobo Ntarumanga 1987 -1992 na Ndg Yona Mayila 1997 - 2002, Saidi Nsindagi 2002 - 2007.
