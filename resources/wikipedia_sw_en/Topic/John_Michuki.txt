John Michuki.
John Njoroge Michuki (alizaliwa 1932) ni mwanasiasa Kenya, sasa anatumikia kama Waziri wa Mazingira na Rasilimali za Madini. Yeye ni mbunge kutoka jimbo la Kangema.
Wasifu.
Michuki alizaliwa 1932 katika kitongoji cha Iyego jimbo la Kangema, katika Wilaya ya Muranga. Aliwacha shule ya msingi mwaka 1943 na akahamia Nairobi ambapo alifanya kazi ya mikono katika duka la kushona, akishonelea vifungo na, pengine, kupiga pasi. Ilikuwa ni hapa kwamba kijana huyu mwenye miaka 12 alichanga fedha kurudi shule mwaka wa 1944 lakini zikaisha tena mwaka 1945 na ilimbidi kubadili shule kwend a kwa Kiangunyi Primary School, ambapo alijitahidi kupita Kenya African Primary Education (KAPE). Hatimaye alimaliza 'A' Levels katika Mang'u High School, ambako pia alikutana na rais, Mwai Kibaki. Baadaye Michuki alisoma utawala na fedha katika Chuo cha Worcester, mmoja wa vyuo patanishi vya Chuo Kikuu cha Oxford, Uingereza.
Michuki alijiunga na utumishi wa umma mwaka 1955 na alifanya kazi kwa serikali ya kikoloni ambako ujuzi wake wa huduma za umma uliboreshwa. Alihifadhiwa katika serikali ya Kenyatta Kenya ilipopata uhuru, ambapo akatumikia katika Wizara ya Fedha kama afisa wa utawala na alipanda cheo akawa katibu msaidizi na baadaye kuwa Katibu Mkuu katika wizara kwa kipindi cha miaka 10. Kutoka 1970-1979 alikuwa mwenyekiti wa Kenya Commercial Bank. Kuanzia 1983 hadi 1988 alikuwa mbunge wa KANU kutoka jimbo la Kangema na alishikilia nyadhifa mbalimbali kama naibu wa waziri.
Katika uchaguzi mkuu wa 1992, uchaguzi wa kwanza nchini Kenya uliokuwa na vyama mbalimbali vya siasa, alichaguliwa kutoka jimbo la Kangema akiwakilisha chama cha Ford-Asili. Alibaki na kiti chake katika uchaguzi ujao mwaka 1997, lakini kwa kutumia tiketi ya Ford-People.
Katika uchaguzi wa Desemba 2002 alijiunga na National Rainbow Coalition na kubakia na kiti cha Kangema. Aliteuliwa kuwa Waziri wa Usafiri na Mawasiliano chini ya Rais Mwai Kibaki, ambaye alikuwa ameshinda uchaguzi wa Rais. Umiliki wake kama Waziri wa Usafiri na Mawasiliano hukumbukwa vyema kwa kanuni zake kali; "Michuki Rules" ambayo ilisema kwamba matatu na mabasi yote nchini Kenya yawe na vifaa vya kuzuia mwendo wa kasi na kila abiria ajifunge mishipi ya usalama. Wakati sheria hizi zilitekelezwa mwezi Februari 2004, Kenya ilikuwa inakabiliwa na matatizo ya usafiri kwa muda mfupi kutokana na kukosekana kwa magari iliyoridhi.
Desemba 2005 katika mvurugo wa baraza la mawaziri, aliteuliwa kuwa Waziri wa Usalama wa Ndani. Aliamrisha uvamizi wa gazeti la The Standard na stesheni ya televisheni ya KTN mnamo Machi 2006. Tendo hili lililaaniwa sana na wanahabari na wanadiplomasia wa Kenya na kimataifa.
Kisha alihamishwa kwa nafasi ya Waziri wa Barabara na Ujenzi wa Umma katika baraza lililoundwa na Rais Kibaki mnamo 8 Januari 2008, kufuatia utata wa uchaguzi wa rais Desemba 2007. Baada ya Kibaki na mpinzani wake, Raila Odinga, kufikia makubaliano ya kugawana madaraka, Michuki aliteuliwa kuwa Waziri wa Mazingira na Rasilimali za Madini katika baraza lililotangazwa tarehe 13 Aprili 2008 na alikula kiapo mnamo 17 Aprili. Rais Kibaki alimteua Michuki kama Kaimu Waziri wa Fedha tarehe 11 Julai 2008 baada ya kujiuzulu kwa Amos Kimunya. Alifanya kazi katika Wizara ya Fedha mpaka uteuzi wa Uhuru Kenyatta kama Waziri.
Alipokuwa Waziri wa Mazingira na Rasilimali za Madini, alianzisha mipango na miradi mbalimbali kama vile Mpango wa Ukarabati na Urejeshaji wa mto Nairobi, Mpnago wa Umilikaji wa Hazina za maji ya Kenya (Msitu wa Mau, Mlima Kenya, Aberdare, Mlima Elgon na Milima ya Cherangany). Pia ameanzisha ugombeaji wa sheria mpya ya madini ambayo inasubiri kuwasilishwa katika Bunge.
Michuki amechukua uongozi katika msimamo wa Afrika kuhusu mkutano wa Mabadiliko ya Hali ya Anga huko Copenhagen Desemba 2009. Hivi sasa, yeye ni mwenyekiti msaidizi wa shirika la Kimataifa la Utawala wa Mazingira linalojulikana kama International Environmental Goverance (IEG).
