Wamoravian.
Nembo la Umoja wa Ndugu(Kanisa la Moravian)
Moravian'" ni dhehebu la kanisa la kikristo linaloitwa pia "'Umoja wa Ndugu'", "'Moravian Church'" au "'ndugu wa Herrnhut'". Ni dhehebu kanisa dogo kimataifa lakini nchini Tanzania Kanisa La Moravian ni dhehebu kubwa la tatu kati ya makanisa ya Kiprotestant baada ya Walutheri na Waanglikana.
Jina na chanzo.
Jina "Moravian" limetokana na nchi ya Moravia ambayo leo hii ni sehemu ya Ucheki. Kanisa hili lilikuwa hapa na vyanzo vyake.
Wafuasi wa Hus waliopenda amani.
Lilitokea baada ya mafarakano ndani ya kanisa katoliki katika Bohemia na Moravia. Nchi hizi mbili zilikuwa sehemu ya Milki ya Kijerumani. Kasisi na profesa Yan Hus kutoka mji wa Praha alijaribu kutengeneza mafundisho ya kanisa katoliki wakati wa karne ya 15 lakini aliuawa kwa amri ya kanisa akachomwa moto tar. 6 Julai 1415. Kifo cha Hus kilisababisha uasi dhidi ya kanisa katoliki katika Bohemia na Moravia. Wafuasi wa Hus walichukua silaha wakijitetea dhidi ya askari wa maaskofu na watawala wa milki. Kipindi cha vita kilifuata kati ya wakatoliki, wafuasi wakali na wafuasi wa wastani wa marehemu Hus. Mwishowe makaisari wa milki waliokuwa wakatoliki walipaswa kuvumilia aina mpya ya Ukristo katika nchi hizi mbili zilizoendelea kumkubali kaisari kama bwana mkuu.
Mwaka 1457 kikundi kidogo cha wafuasi wa Hus waliochoka uuaji na vita vya kidini walianzisha jumuiya ya kikristo iliyojitwa "Umoja wa Ndugu" (Kilatini: "Unitas Fratrum"; Kicheki "jednota brastva"). Walikataa vita na matumizi ya silaka wakajaribu kuishi kama ndugu Wakristo wakikaa pamoja, kufanya kazi na kusali pamoja. Mwanzoni hawakupokea matajiri waliotaka kujiunga nao. Umoja huu ulienea katika mikoa ya Bohemia na Moravia ukawa mwanzo wa kanisa linaloitwa leo "Moravian".
Tangu 1467 walimpata askofu wa kwanze aliyebarikiwa na askofu wa Wawaldo wakaanzisha utumishi wao wa kiroho pamoja na makasisi na mashemasi.
Kuangamizwa kwa Umoja wa Ndugu baada ya vita ya miaka 30.
Umoja wa Ndugu ulienea katika Bohemia na Moravia wakati wa karne ya 16 pamoja na matengenezo ya kiprotestanti. Lakini mwaka 1618 wakubwa wa Bohemia walipata shida na Kaisari Ferdinand II aliyekuwa mfalme mpya hii ilisababisha vita ya miaka 30. Katika vita hii kaisari aliyekuwa mkatoliki mkali aliweza kutwaa Bohemia na Moravia akafuta ahadi zote za uvumilifu dhidi ya wafuasi wa Umoja wa Ndugu. Amani iliyomaliza vita ya miaka 30 iliamua ya kwamba madhehebu matatu pekee yatakubaliwa katika Dola Takatifu la Kiroma yaani Wakatoliki, Waluteri na Wareformed. Umoja wa Ndugu haukutajwa hivyokanisa hili lilipigwa marufuku.
Sehemu ya wakristo wa umoja wa ndugu walijaribu kuendeleza maisha yao ya kiroho kwa siri lakini shiriki hizi za siri zilikandamizwa vikali. Wakimbizi wengi walienda nchi za Waprotestanti katika Ujerumani walipojiunga na kanisa la Kilutheri au Poland walipoweza kuanzisha shirika chache. Mtaalamu Amos Comenius alikuwa kati ya wakimbizi hawa na 1648 alikuwa askofu wa kwanza wa ndugu huko Poland. Katika nchi zae za asili idadi ya waumini iliendelea kupungua; bali na kukimbia nchi wengine walipaswa kujiunga na kanisa katoliki au kanisa la kilutheri.
Zinzendorf na kuanzishwa upya wa Umoja wa Ndugu.
Mwaka 1722 familia wa wakristo kutoka Moravia waliowahi kufuata imani ya Umoja wa Ndugu kwa siri waliamua kukimbia nchi yao wakaelekea sehemu ya Ujerumani upande wa kaskazini. Hapa mkabaila mdogo kwa jina Nikolaus von Zinzendorf alikuwa mkuu juu ya eneo dogo la kujitegemea ndani ya Dola Takatifu. Zinzendorf aliwapokea wakimbizi hao kutoka Moravia katika eneo lake mw. 1722 na kuwapa mashamba ya kulima na kujengea nyumba. Kwa njia hii kijiji cha Herrnhut (Kijerumani: "chini ya ulinzi wa Bwana") kilianzishwa kilichoendelea kuwa makao makuu ya kanisa la Moravian. Aliwaruhusu kuendeleza mapokeo yao ya kale akajiunga nao.
Zinzendorf alyiekuwa mlutheri aliwakubali kama wakristo wa kanisa la pekee hakudai wajiunge na ulutheri. Hivyo walijiona kama Umoja wa Ndugu ulioanzishwa upya. Mwaka 1927 ndugu wa Herrnhut walikuwa na uamsho kati yao wakaanza kuhubiri furaha katika Bwana pote Ulaya lakini hawakupenda kuwavuta wakristo kutoka kwa madhehebu mengine kujiunga nao. Kwa namna hiyo Kanisa la Ndugu (walianza kuitwa sasa Wamoravia kwani wakimbizi walioanzisha Herrnhut walitoka Moravia) limebaki kwa kusudi kanisa dogo kule Ulaya.
Uenezaji wa Umoja.
Wakati hawakutaka kuwavuta wakristo kutoka makanisa mengine walikuwa kupeleka imani kwa watu wasio Wakristo. Walikata shauri kwenda mahali pasipo na wakristo na wamisionari wengine. Tangu mwaka 1732 ndugu wa Herrnhut walituma wamisionari kwenda visiwa vya Karibi walipowahudumia watumwa kutoka Afrika, halafu Greenland walipowahubiri Waeskimo, halafu Afrika Kusini walipowalenga Wakhoikhoi dhidi ya upinzani wa wazungu makaburu. Katika Amerika ya Kaskazini walianzisha kazi kwenye koloni za Uingereza zilizokuwa baadaye taifa jpya la Marekani na hapa walilenga hasa Waindio. Katika Amerika ya Kusini walianzisha kazi kati ya watumwa wa asili ya Kiafrika na waindio nchini Surinam iliyokuwa koloni ya Uholanzi.
Ndani ya Ulaya Wamoravian waliunda shirika chache tu katika Ujerumani pamoja na Uswisi, Uholanzi, Denmark na Uingereza. Walifanya pia kazi kati ya wenyeji asilia wa Estonia. Tangu kurudishwa kwa uhuru wa kidini katika Ulaya walianza kazi mpya pia katika nchi ya mababu yaani Ucheki. Leo hii idadi kubwa ya wamoravian katika Ulaya barani wako Uholanzi ambao ni watu waliohamia kutoka Surinam wenye asili ya Kiafrika.
Kutokana na kazi kubwa ya misioni ya kanisa hili wakristo wamoravian walio wengi huishi Afrika na Amerika ni wengi zaidi kuliko katika nchi asilia za Bohemia, Moravia na Ujerumani.
Kanisa la Moravian katika Tanzania.
Mnamo 1890 Waluteri wa Ujerumani waliona nafasi ya kuanza kazi katika Afrika ya Mashariki. Kampuni ya Kijerumani kwa Afrika ya Mashariki ilikuwa imeanzishwa tayari kiini cha koloni ya Afrika ya Mashariki ya Kijerumani lakini kwa watu wengi Ujerumani hali haikueleweka bado kama koloni kamili itatokea au la. Ila tu Waluteri wa Ujerumani waliona nafasi ya kuanza kazi wakaona pia ya kwamba walikosa maarifa na watu wa kutosha waliwaomba Wamoravian Wajeruamni kuongozana nao wakitegemea maarifa ya kanisa hili dogo lenye historia kubwa ya misioni. Awali wamoravian walisita lakini wakati huohuo walipokea zawadi kubwa ya fedha kutoka urithi wa mfanyabiashara aliyetaka itumiwe kwa "uenezaji wa injili kati ya wapagani na kununua uhuru kwa watumwa".
Viongozi Wamoravian walichukua zawadi hii kama alama ya Mungu wakakubali ombi la Walutheri. 1891 walipatana na walutheri juu ya kuanza kazi kwenye eneo la Konde upande wa kaskazini wa Ziwa Nyasa yaani eneo la Wanyakyusa. Walipatana ya kwamba Waluteri wangeangalia eneo upande wa mashariki wa mdomo wa mto Mbalka katika ziwa uliopo kwenye longitudo ya 34 E na Wamoravian upande wa mashariki.
Kundi la kwanza la wamisonari 4 walioongozwa na Theodor Meyer walielekea Afrika ya Mashariki wakitumia njia kupitia mto Sambezi, mto Shire na ziwa Nyasa iliyohudumiwa na meli za Waingereza. Mwezi wa Septemba 1891 walipatana na chifu Mwakapalila juu ya kituco chao cha kwanza wakaunda kituo cha Rungwe kilichofuatwa na Utengule (Usafwa), Isoko (Undali) na Mbozi (Unyiha).
Mwaka 1896 Waingereza wa London Missionary Society waliwakaribisha Wamoravian kuendeleza kazi yao katika Unyamwezi kwenye magharibi ya koloni. Wamisionari Waingereza walialikiwa na mtemi Mirambo kuanza kazi katika eneo lake lakini tangu kuingia kwa Wajerukani kama mabwana wapya matatizo yalitokea. Waliamua kujiondoa katika koloni ya Kijerumani wakiwaomba Wamoravian kuendeleza kazi yao.
1898 Urambo ilikuwa kituo cha Moravian. Vituo vilivyofuata ni Kipambawe na Sikonge.
Muundo.
Leo hii Umoja wa Ndugu ni maungano wa majimbo ya kujitegemea yanayoshirikiana chini ya katiba ya kanisa. Uongozi ni mkononi mwa sindi ya umoja inayokutana kila baada ya miaka 7.
Kamati ya umoja ina mjumbe mmoja kutoka kila jimbo.
