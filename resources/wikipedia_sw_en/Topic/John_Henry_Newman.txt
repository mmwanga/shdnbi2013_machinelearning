John Henry Newman.
John Henry Newman alivyochorwa na John Everett Millais, 1881.
J. H. Newman alipokuwa na miaka 23 wakati alipohubiri mara ya kwanza.
Deski ya Newman katika nyumba ya Oratori mjini Birmingham
"'John Henry Newman'" (London, Uingereza, 21 Februari 1801 - Edgbaston, Birmingham, 11 Agosti 1890) alikuwa padri na kardinali wa Kanisa Katoliki baada ya kuacha ukasisi wa madhehebu ya Anglikana akiwa tayari maarufu nchini kote kutokana na mahubiri na maandishi yake.
Anaheshimiwa kama mwenye heri, kama alivyotangazwa na Papa Benedikto XVI tarehe 19 Septemba 2010.
Maisha.
John Henry alikuwa wa kwanza kati ya watoto 6 wa mwenye benki John Newman na Jemina Foundrinier, mwenye asili ya Ufaransa.
Alipata elimu bora karibu na London akaathiriwa na mchungaji wa Kikalvini hata akashikilia msimamo wa Kiprotestanti kwa uamuzi ambao baadaye aliuita wongofu wake wa kwanza 1816.
Mwaka 1817 alijiunga na Trinity College huko Oxford akawa shemasi wa Kianglikana mwaka 1824.
Mwaka 1828 alifanywa paroko wa kanisa la chuo kikuu kwa jukumu la kuwachunga wanachuo; wakati huohuo alijitosa katika masomo ya falsafa na teolojia.
Baada ya kuwa profesa wa Oxford na kasisi wa Anglikana (Church of England) mwenye mwelekeo wa Kiinjili, Newman alipata kuwa kiongozi wa Oxford Movement. Kundi hilo la Waanglikana lilikusudia kurudisha Kanisa la Uingereza kwenye imani na ibada za Kikatoliki.
Miaka 2 baada ya kuacha ukasisi na hatimaye Anglikana yenyewe, alijiunga na Kanisa Katoliki moja kwa moja (9 Oktoba 1845).
Mwaka 1847 alipata upadirisho akaanzisha shirika la Waoratori mjini Birmingham.
Alichangia kwa kiasi kikubwa (1851 - 1858) uundaji wa Catholic University of Ireland, ambayo leo inaitwa University College, Dublin na ni chuo kikuu kinachoshinda kwa ukubwa vingine vyote vya Ireland.
Baada ya kufanya uchungaji tena, mwaka 1879 aliteuliwa na Papa Leo XIII kuwa kardinali
Kama mwandishi wa teolojia na fasihi ya Kiingereza, Newman ni maarufu hasa kwa simulizi la maisha yake "Apologia Pro Vita Sua" (1865â€“1866), kwa "Grammar of Assent" (1870), kwa shairi "The Dream of Gerontius" (1865), ambalo lilitiwa muziki na Edward Elgar mwaka 1900 kama oratorio.
Kati ya tenzi zake, maarufu zaidi ni "Lead, Kindly Light" na "Praise to the Holiest in the Height" (kutoka Gerontius).
Juu ya kaburi lake yameandikwa maneno ya Kilatini aliyoyachagua mwenyewe kama muhtasari wa maisha yake aliyoyaona kama safari kuelekea ukweli: "Ex umbris et imaginibus in veritatem" ("Kutoka vivuli na mifano hadi ukweli").
Sala yake.
ulijua kwamba wewe tu unaweza kutushibisha;
basi umeamua kujifanya chakula na kinywaji chetu.
Fumbo abudiwa kuliko yote! Huruma ya ajabu kuliko zote!
Wewe mwenye utukufu, uzuri, nguvu na utamu kuliko wote
kisingeweza kutegemeza umbile letu lisilokoma, mioyo yetu dhaifu;
kwa hiyo ulitwaa mwili na damu ya kibinadamu, hivi kwamba,
vikiwa mwili na damu ya Mungu, viweze kuwa uhai wetu...
Naja kwako, Bwana, sio tu kwa sababu pasipo wewe sina raha,
si tu kwa sababu najitambua ninakuhitaji,
bali kwa sababu neema yako inanivuta
nikutafute kwa ajili yako mwenyewe, kwa jinsi ulivyo mtukufu na mzuri.
Naja kwa uchaji mkubwa, lakini kwa upendo mkubwa zaidi.
