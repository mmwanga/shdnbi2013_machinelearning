Saadani.
Saadani ni kijiji kaskazini ya Bagamoyo katika eneo la Hifadhi ya Taifa ya Saadani.
Kitovu cha biashara ya misafara.
Katika karne ya 19 Saadani ilikuwa mji muhimu wa Waswahili na bandari kwa biashara ya misafara kwenda maeneo ya Tanganyika bara hadi Ziwa Tanganyika na Kongo.
Chini ya utawala wa Bwana Heri Saadani ilishindana na Bagamoyo juu ya nafasi kubwa katika biashara hii ya misafara.
Saadani ilishiriki katika vita ya Abushiri ikaharibiwa na manowari ya Wajerumani mwaka 1889 chini ya Wissmann na kujengwa upya baada ya vita.
Kupotea kwa biashara.
Katika karne ya 20 biashara ya Saadani ilirudi nyuma hasa kwa sababu ilifaa kama bandari ya majahazi madogo tu lakini kina cha maji hakitoshi kwa meli kubwa zaidi. Meli ambazo sehemu zao za chini zilifikia mita 6 chini ya maji zilipaswa kukaa kilomita 6 mbele ya pwani.
Takwimu ya biashara ya 1908 ilihesabu meli 51 zilizofika mwaka 1908 lakini zilipaswa kukaa mbali na pwani na kuhamisha mizigo yao kwenye mashua na madhau. Pamoja na meli zilifika dhau 253. Thamani ya bidhaa zilizofika ilikuwa milioni Mark 0,314. Hadi 1913 thamani hii ilishuka hadi milioni 0,066.
Baada ya Tanganyika kuwa koloni ya Uingereza biashara ikakwama kabisa kwa sababu meli zilitumia tu mabandari ya kisasa ya Tanga na Dar es Salaam.
Leo hii maghofu ya nyumba za mawe zaonekana katika kijiji lakini hali ya majengo ya kale si nzuri.
