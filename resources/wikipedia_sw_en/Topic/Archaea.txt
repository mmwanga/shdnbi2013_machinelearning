Archaea.
Archaea'" (tamka arkea; kutoka Kigiriki ἀρχαῖος "archaĩos" „kizee sana, kiasili“) ni kundi la viumbehai vidogo sana vyenye seli moja tu.
Muundo wa seli zao una tabia za pekee hivyo uainishaji wa kisayansi hauzipangi pamoja na bakteria bali katika domeni ya pekee. Hivyo ni domeni ya tatu ya uhai pamoja na bakteria na Eukaryota.
Archaea hazikujulikana kwa muda mrefu kwa sababu zinaonekana kwa hadubini tu. Mwili wote ni seli moja tu. Kimaumbile zinafanana na bakteria hivyo zilitazamiwa kama kundi la bakteria kwa muda mrefu.
Archaea zilitambuliwa tangu 1977 kama kundi la pekee. Ilionekana ya kwamba kemia ndani ya seli ni tofauti. Zina uwezo wa kutumia mata nyingi kama lishe kushinda bakteria au eukaryota.
Zimepatikana katika mazingira magumu pasipo na viumbehai vingine
Kwa hiyo zimepatikana ndani ya chemchemi ya maji moto na maziwa ya chumvi au magadi. Ziko mazingira pasipo na oksijeni na pia ndani ya utumbo wa binadamu.
Archaea ni sehemu muhimu ya planktoni.
