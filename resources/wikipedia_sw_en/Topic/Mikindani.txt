Mikindani.
Mikindani ni mji wa kihistoria kwenye pwani la Bahari Hindi katika Tanzania ya kusini-mashariki. Iko karibu na mji wa Mtwara na pamoja na mji huu mkubwa umeunganishwa kiutawala katika halmashauri ya pamoja. Idadi ya wakazi ni mnamo 10,000.
Jina la mji limetokana na "minazi mikinda" ambayo ni jina kwa miti michanga aina ya mnazi.
Historia.
Inaaminiwa ya kwamba hori ya Mikindani kulikuwa na makazi ya watu tangu karne ya 9 BK. Mji ulikua wakati wafanyabiashara Waarabu kutoka Omani walipoanza kujenga nyumba zao hapa wakitumia bandari asilia. Hasa kuanzia karne ya 16 Mikindani ilikuwa bandari muhimu upande wa kusini ya Kilwa ikawa mwanzo wa biashara ya misafara ya watumwa na ndovu. Mji ulianza kuonekana kwenye ramani za bahari tangu 1796. Kiutawala mji ulikuwa chini ya liwali wa Sultani ya Zanzibar. Tar. 24 Machi 1866 David Livingstone alifika mjini akianzisha hapa safari yake ya mwisho.
Mnamo 1870 Mikindani ilivamiwa na makabila ya barani ikajengwa upya. Waarabu na Waswahili walilima mashamba ya michikichi na mpira.
Ukoloni.
Wakati wa Agosti 1888 Kampuni ya Kijerumani kwa Afrika ya Mashariki ilikodisha pwani la Tanganyika kutoka Sultani wa Zanzibar. Ukali wa wakala wake ulisababisha mara moja vita ya Abushiri ambamo wenyeji wa pwani walijaribu kuwafukuza Wajerumani. Mapigano yalifikia pwani la kusini katika Desemba 1888 wakala Wajerumani walipaswa kukimbia. Wajerumani waliporudi 1890 viongozi wa mji walijisalimisha bila mapigano mji ukahifadhiwa ukawa makao ya mtawala wa kikoloni. Biashara ya mji ulirudi nyuma kwa sababu bandari haukutosha tena kwa meli kubwa zaidi.
Mwaka 1916 wakati wa vita kuu ya kwanza ya dunia majengo karibu na bandari yaliharibiwa kutokana na uvamizi wa Kiingereza. Baada ya vita Mikindani ilikuwa makao makuu ya wilaya ya Mikindani chini ya Waingereza. Walihamisha utawala wa wilaya kwenda Mtwara mwaka 1947 walipoanzisha mji huu mpya.
Uhuru.
Mikindani umeunganishwa kiutawala na Mtwara. Kwa heshima ya mji wa kihistoria jina la Mikindani imehifadhiwa katika jina la manisipaa ya pamoja.
Jengo la boma la Kijerumani limekuwa hoteli nzuri inayotembelewa na watalii.
