Mwana wa Mungu.
Mungu Baba na Roho Mtakatifu pamoja na mtoto Yesu kadiri ya Murillo, 1670 hivi.
"Mwana wa Mungu'" ni jina linalotumiwa katika dini mbalimbali ili kusisitiza uhusiano wa mtu fulani na Mungu au mojawapo wa miungu. Kwa maana hiyo lilitumika hasa kwa ajili ya watawala.
Pengine linamaanisha viumbe vingine, kama vile malaika.
Katika Biblia.
Katika Biblia ya Kikristo jina hilo linamhusu kwa namna ya pekee sana Yesu, na katika madhehebu karibu yote ya Ukristo linafafanuliwa kumaanisha asili yake ya milele katika Mungu pekee kabla ya kujifanya binadamu kwa uwezo wa Roho Mtakatifu kwa njia ya Bikira Maria.
Kadiri ya Injili, Yesu Kristo mwenyewe alisisitiza mara nyingi uhusiano wake wa pekee na Baba wa mbinguni kutokana na asili yake toka juu, tofauti na ile ya watu wengine wote.
"Kupaa Bwana" kadiri ya Pietro Perugino (1500 hivi), Lyon, Ufaransa.
Kila mmoja kwa namna yake, Mtume Paulo, Wainjili na waandishi wengine wa Agano Jipya walitumia sana jina hilo, hata kuliweka pembeni kidogo jina lingine lililotumiwa sana na Yesu, yaani Mwana wa Adamu.
Katika historia ya Kanisa.
Jina hilo lilizidi kutafsiriwa tofauti kadiri teolojia ilivyostawi, hasa baada ya Konstantino Mkuu kuruhusu Ukristo katika Dola la Roma (313).
Kutokana na fujo zilizojitoleza hata kuhatarisha amani ya dola, mwenyewe, akishirikiana na Papa Silvesta I, aliitisha mtaguso mkuu wa kwanza uliofanyika mwaka 325 huko Nisea.
Mtaguso huo ulitunga kanuni ya imani iliyokiri kwamba Yesu ni Mwana wa Mungu kwa maana ana hali moja na Mungu Baba, hakuumbwa bali alizaliwa naye tangu milele yote.
Msimamo wa Uislamu.
Uislamu unamheshimu Yesu kama nabii mmojawapo, lakini unakanusha kabisa jina hilo na maana yake yoyote ili kusisitiza upekee wa Mungu.
