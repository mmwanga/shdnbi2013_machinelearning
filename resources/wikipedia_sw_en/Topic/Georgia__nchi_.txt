Georgia (nchi).
Georgia'" (Kigeorgia: საქართველო "Sakartvelo") ni nchi ya Kaukazi kati ya Ulaya na Asia kwenye mwambao wa Bahari Nyeusi. Imepakana na Urusi, Uturuki, Armenia na Azerbaijan. Georgia ilikuwa sehemu ya Umoja wa Kisovyeti lakini imekuwa nchi huru ya kujitegemea tangu 1991. Mji mkuu ni Tbilisi.
Jiografia.
Georgia ni hasa nchi ya milima ya Kaukazi inayofikia kimo cha 5,068 m. Kati ya safu mbili za milima kuna tambarare ya Kolkhis. Upande wa magharibi unaathiriwa na Bahari Nyeusi una hali ya hewa poa na mvua nyingi inayofaa kwa kilimo na hasa mizabibu.
Maeneo ya Abkhazia na Ossetia ya Kusini yamedai uhuru na kwa sasa hayapo chini ya serikali kuu.
Utamaduni.
Georgia ina wakazi milioni 4.5. Zaidi ya milioni 1 hukaa Tbilisi. Wakazi walio wengi husema Kigeorgia lakini kuna vikundi vya wasemaji wa Kirusi, Kiarmenia, Kiazeri na wengine.
Wageorgia wengi ni Wakristo wanaofuata Kanisa la Orthodoksi la Georgia. Kuna pia Waislamu (9%) na Wayahudi.
Mgeorgia anayejulikana zaidi duniani alikuwa Josef Stalin.
