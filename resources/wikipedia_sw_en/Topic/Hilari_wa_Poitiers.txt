Hilari wa Poitiers.
Hilari akiwekwa wakfu kuwa Askofu wa Poitiers.‎
Hilari wa Poitiers'" (315 hivi - 367), askofu wa mji huo (kwa Kilatini Pictavium), mwanateolojia, mwanafalsafa na mwandishi, tangu zamani anaheshimiwa na Kanisa Katoliki, Waorthodoksi na Waanglikana kama mtakatifu na babu wa Kanisa.
Wakatoliki wanamheshimu pia kama mwalimu wa Kanisa tangu mwaka 1851, alipotangazwa na Papa Pius IX.
Sikukuu yake inaadhimishwa kila mwaka tarehe 13 Januari.
Maisha.
Akizaliwa katika familia ya kisharifu, Hilari alivutiwa mapema na falsafa. Akitafakari hatima ya binadamu na kusoma Biblia, aliongokea Ukristo.
Alikuwa baba wa nyumbani alipochaguliwa askofu wa Poitiers mwaka 353.
Mwaka 354 tu alikuja kujua Kanuni ya Imani ya Nisea-Konstantinopoli, akaanza kuitetea katika sinodi na mitaguso dhidi ya uzushi wa Waario.
Kwa ajili hiyo mwaka 356 alipelekwa na kaisari Kostanzo II uhamishoni Frigia (leo katika Uturuki).
Akiishi huko miaka mitano iliyofuata alipata nafasi ya kuchimba mafundisho ya mababu wa Kanisa wa mashariki, hata akaweza kuandika juu ya Utatu ("De Trinitate"). Pia aliandika ufafanuzi wa Zaburi na sehemu nyingine za Biblia, mbali ya tenzi za dini na vitabu vya historia. Kati ya maandishi yake yote, mengi yametufikia.
Alichangia teolojia, k. mf. kuhusu Ufunuo, akiunganisha mitazamo ya Kikristo ya mashariki na ya magharibi.
Aliporuhusiwa kurudi kwao alikuwa mhusika mkuu wa Mtaguso wa Paris (361), na kwa kutumia nguvu na busara pamoja, alifaulu kurudisha Waario wengi katika Kanisa na kueneza Ukristo.
Kutokana na juhudi zake aliitwa “Atanasi wa magharibi”.
Sala yake.
Mungu, Baba Mwenyezi, najua vema kuwa
huduma kuu inayonipasa kwako katika maisha yangu ni kwamba
kila neno na wazo langu liseme juu yako.
Kipawa cha kusema ulichonijalia hakiwezi kunipa furaha kubwa
kuliko ile ya kukutumikia kwa kuhubiri
na kuonyesha kwa ulimwengu usiokujua, au kwa mzushi anayekukanusha,
jinsi ulivyo, yaani Baba, Baba ambaye Mwanae pekee ni Mungu.
Lakini kwa kusema haya, nasema tu ninachotaka kufanya.
Ili niweze kukifanya kweli nahitaji kuomba msaada wako na huruma yako,
kuomba ujaze upepo tanga nilizozipandisha kwa ajili yako
na uzisukume mbele katika mwendo wangu,
yaani umvuvie Roho wako katika imani yangu na katika kuiungama,
Acha niseme nawe, Mwenyezi Mungu, ingawa ni mavumbi na majivu tu,
acha niseme kwa uhuru kwa kuwa nimefungamana nawe
Nilikuwa na bahati mbaya ya kutojua maana ya maisha,
nilikuwa sijielewi, nilikuwa tofauti kabisa na jinsi nilivyo.
Muda wote ambao nitaishi na kupumua kwa pumzi uliyonipa,
Baba Mtakatifu, Mwenyezi Mungu, nitakiri kwamba tangu milele yote
wewe si Mungu tu, bali Baba pia.
Sitakuwa kamwe na kichaa na uovu wa kujifanya hakimu
wa uwezo wako usio na mipaka, wala wa mafumbo yako,
hata nipendelee wazo langu maskini kuliko yale ambayo
dini inakiri juu ya ukuu wako usio na mipaka
au imani inafundisha kuhusu umilele wake…
Nakuomba, utunze salama imani hiyo uliyonijalia,
na kunifadhilia kwamba muda wote wa maisha yangu niweze tu
kuzingatia yale ambayo dhamiri yangu inasema juu yake.
Niweze daima kushika imani niliyoiungama nilipozaliwa upya,
kwa jina la Baba, na la Mwana na la Roho Mtakatifu.
niweze kuwa jinsi Roho wako Mtakatifu anavyotaka niwe,
yeye atokaye kwako kwa njia ya Mwanao pekee.
