Ignas wa Antiokia.
Ignas wa Antiokia'" (kwa Kigiriki Ἰγνάτιος, Ignatios: lakini alijulikana pia kwa jina la Θεοφόρος, Theophoros, yaani "Mleta Mungu") alizaliwa kati ya 35 na 50 B.K. akafa kati ya 98 na 117.
Ni kati ya Mababu wa Kanisa wa kwanza, akiwa askofu wa tatu wa Antiokia na mwanafunzi wa Mitume wa Yesu.
Sikukuu yake inaadhimishwa na Waorthodoksi tarehe 20 Desemba, lakini na Wakatoliki, Waanglikana na Waorthodoksi wa Mashariki kwenye 17 Oktoba.
Maandishi yake.
Akielekea kifodini chake huko Roma, aliandika barua kadhaa kwa makanisa na kwa Polikarp Mtakatifu ambazo 7 za hakika zimetunzwa kama kielelezo cha teolojia ya awali ya Ukristo. Humo kwa mara ya kwanza tunasoma juu ya Kanisa Katoliki ambalo linaitwa hivi kwa kulitofautisha na makundi ya Wakristo waliotengana nalo.
Kati ya mada muhimu zaidi kuna Kanisa, sakramenti na nafasi ya askofu pekee katika kila jimbo.
Barua zake zimetafsiriwa kwa Kiswahili na kutolewa Italia kama ifuatavyo:
MT. IGNASI WA ANTIOKIA, Nyaraka - tafsiri ya B. Santopadre n.k. – ed. E.M.I. – Bologna 1992 – ISBN 88-307-0404-0
