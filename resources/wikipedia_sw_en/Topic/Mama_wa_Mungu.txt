Mama wa Mungu.
Katika nakshi hii iliyopo kwenye Basilika la Hagia Sofia, huko Istanbul herufi za Kigiriki "ΜΡ ΘΥ" zinamaanisha Mama wa Mungu.
"Mama wa Mungu" (kwa Kigiriki Θεοτόκος, Theotókos; kwa Kilatini "Deipara" au "Dei genetrix", yaani Mzaa Mungu) ni sifa kuu ya Bikira Maria mama wa Yesu Kristo.
Msingi wa imani hiyo.
Kwa kuwa wafuasi wa Yesu wanasadiki kuwa yeye ni Mungu sawa na Baba, wengi wao wanakubali kuwa aliyemzaa kama binadamu anastahili kuitwa Mama wa Mungu.
Dogma.
Sifa hiyo ilianza kutumika katika karne ya 2 labda Misri, ikathibitishwa na Mtaguso wa Efeso (431).
Heshima katika sala.
Kwa namna ya pekee, Maria anapewa sifa hiyo katika sala ya Salamu Maria, iliyo maarufu zaidi kati ya sala za magharibi kwa mama wa Yesu.
Adhimisho katika liturujia.
Sikukuu yake inaadhimishwa na Kanisa Katoliki linalofuata mapokeo ya Kanisa la Roma tarehe 1 Januari, siku ya nane (Oktava) ya Noeli, lakini Wakatoliki wengine wanaiadhimisha siku tofauti, kwa mfano huko Milano ni Jumapili kabla ya Noeli.
