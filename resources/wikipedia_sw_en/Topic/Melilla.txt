Melilla.
Melilla'" (tamka: me-li-ya; Kiarabu: "'مليلية meliliya; Rasmi: Ciudad Autónoma de Melilla = Mji wa kujitawala wa Melilla) ni mji wa Hispania ndani ya eneo la Moroko kwenye pwani la Mediteranea. Umbali na Hispania bara ni takriban 170 km kuvuka bahari. Mji ulio karibu upande wa Moroko ni Nador mwenye umbali wa 15 km. Pamoja na mji wa Ceuta kisiasa ni sehemu ya Hispania na Umoja wa Ulaya, kijiografia ni sehemu ya Afrika. Moroko inadai ni sehemu ya eneo lake la kitaifa.
Melilla ina wakazi 65,500 (mwaka 2005) katika eneo la 20 km². Zamani wakazi walio wengi walikuwa Wakatoliki wa asili ya Hispania pamoja na Wayahudi na Waislamu Waarabu au Waberber wenye asili ya Moroko. Miaka ya nyuma idadi ya Waislamu imeongezeka ambao wengi wao wanapendelea kujiita Waberber kuliko Waarabu; Wayahudi wamepungua sana. Inasemekana ya kwamba wakazi karibu wote wanajiangalia kuwa Wahispania kama ni Wakatoliki au Waislamu.
Uchumi unategemea uvuvi pamoja na biashara ya mpakani. Pesa rasmi ni Euro.
Historia.
Historia yake ilianza zaidi ya miaka 2000 iliyopita ikaundwa kwa jina la Rusadir. Ikawa sehemu ya Dola la Roma katika jimbo la Mauretania Tingitana. Eneo lake lilipiganiwa kuanzia mwaka 429 BK kati ya wavamiaji Wavandali na Bizanti. Karibu kabla ya mwaka 700 BK Waarabu Waislamu walivamia eneo la pwani la Moroko wakielekea Hispania. Mji ulipata jina la Meliliya ukabaki chini ya utawala wa kiislamu hadi mwaka 1497 ulipotekwa na Wahispania. Wahispania walifaulu kubaki na mji katika vita mbalimbali za karne zilizofuata. Mwaka 1936 vita ya wenyewe kwa wenyewe ya Hispania ilianza Melilla kwa uasi wa wanajeshi dhidi ya serikali ya Jamhuri ya Hispania.
