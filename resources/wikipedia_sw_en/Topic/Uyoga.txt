Uyoga.
"Kwa kundi la muziki nchini Kenya tazama Uyoga (bendi)"
Uyoga ni sehemu ya kuvu inayotokea juu ya ardhi na kukuza vibufu vinavyofanana na mbegu ya mimea. Uyoga mara nyingi huitwa mimea lakini si mimea ni sehemu ndogo ya kuvu au fungi.
Kazi ya uyoga kwa fungi yake ni kama matunda kwa mmea yaani ni kusaidia kuzaa na kusambaza.
Uyoga ni tu sehemu ndogo ya fungi yote inayoendelea kama miseli ndani ya ardhi kwa mita nyingi.
Uyoga si fungi mwenyewe bali kitu kama tunda lake. Unajengwa na nyuzi nyingi za kungunyanzi na kuwa mahali pa kukuza vibufu ambavyo ni kama mbegu wa fungi.
Uyoga kama chakula.
Uyoga ni maarufu kama chakula lakini ni chakula kinachohitaji uangalifu na utaalamu. Zinapikwa, kukaangwa na aina kadhaa pia huunganishwa bichi katika saladi.
Uyoga huwa na protini nyingi pamoja na madini na vitamini ndani yake. Kwa hiyo ni chakula bora.
Kwa upande mwingine kuna uyoga za sumu zinazofanana na uyoga za kuliwa na sumu ni kali inaweza kuua.
Uchumi.
Uyoga huvunwa pale zinapokua. Hizi zinauzwa barabarani au sokoni.
Aina kadhaa zinalimwa kibiashara kwa mfano champignon na kuuzwa kwenye maduka makubwa. Ni aina zinazofaa kutunzwa katika friji kwa siku kadhaa.
