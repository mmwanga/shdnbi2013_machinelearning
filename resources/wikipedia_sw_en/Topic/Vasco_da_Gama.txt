Vasco da Gama.
Vasco da Gama (1460 au 1469- 24 Desemba 1524) alikuwa mbaharia na mpelelezi wa Ureno. Alikuwa mzungu wa kwanza aliyefika Uhindi kwa njia ya kuzunguka Rasi ya Tumaini Jema katika kusini ya Afrika.
Utangulizi.
Alikamilisha mradi uliofuatwa nchini Ureno tangu siku za mfalme Henrique baharia baada ya mwaka 1400. Henrique alianza kutuma jahazi zilizopeleleza pwani ya Afrika na kuelekea kusini zaidi na zaidi.
Alitanguliwa na mpelelezi Mreno Bartolemeo Diaz aliyewahi kuvuka Rasi ya Tumaini Njema hadi mto wa samaki mwaka 1488 akitambua ya kwamba njia ya kuendelea mpaka Uhindi ilikuwa wazi mbele yake. Diaz alirudi wakati ule kwa sababu mabaharia wake walikuwa wagonjwa hawakuwa tayari kuendelea tena.
Safari ya kwanza ya Uhindi.
Da Gama aliondoka kwa amri ya mfalme wa Ureno tar. 8 Julai 1497 kwa jahazi nne na watu 170. Wakati wa Krismasi walikuwa wakizunguka rasi tayari na kupita kwenye pwani ya mashariki ya Afrika Kusini wakaliita pwani hii "Natal" kutokana na sikuu ya Krismasi.
Mabandari ya Afrika ya Mashariki.
Mwezi wa Januari walifika Kisiwa cha Msumbiji (kireno: Ilha de Mo√ßambique) walipokutana mara ya kwanza na Waislamu waliosema lugha ya Kiarabu. Wakaelekea Kenya wakafika kwanza Mombasa wasipopokelewa vema wakaendelea hadi Malindi. Hapa walijenga uhusiano mwema na sultani wa mji wakaona Wahindi wa kwanza.
Kufika Uhindini.
Walifaulu kumkodisha nahodha aliyewaongoza kuvukia Bahari Hindi hadi kufika Calicut Uhindini tar. 20 Mei 1498. Wareno walipeleleza pwani na kununua bidhaa mbalimbali.
Kurudi Ureno.
29 Agosti 1498 da Gama aliondoka tena lakini aliacha Wareno wachache nyuma kwa amri ya kuanzisha kituo cha biashara.
Safari ya kurudi ilikuwa ngumu ikachukua muda mrefu kutokana na mwelekeo wa upepo. Nusu ya watu wake walikufa baharini kabla hawajafika Malindi. Jahazi mbili zilifaulu kurudi hadi Ureno zilipofika Julai na Agosti 1499.
Safari ya pili na ya tatu.
Mfalme wa Ureno alituma wapelelezi na maafisa wengine Uhindi walioanzisha koloni na vituo vya Kireno.
Vasco da Gama alirudi Uhindi mara mbili. Safari iliyofuata ilifanywa 1502 na safari ya tatu mwaka 1524. Baada ya kufika Uhindi mara ya tatu aliambukizwa na malaria na akaaga dunia huko Cochin tar. 24. Desemba 1524.
