Matendo ya Perpetua na Felista.
"Matendo ya Perpetua na Felista" (kwa Kilatini: "Acta Perpetuae et Felicitatis") ni maandishi ya pekee kwa sababu yanatunza kumbukumbu ambazo zinasimulia habari za wafiadini hao wa Ukristo gerezani na wataalamu huamini ya kwamba zimeandikwa na Perpetua Mtakatifu mwenyewe (sura III-X). Kama hii ni kweli, ni maandiko ya kale kabisa ya mwanamke Mkristo katika historia iliyotunzwa.
Kitabu kiliandikwa muda mfupi tu baada ya akina mama hao vijana kuuawa tarehe 7 Machi 203 mjini Karthago wakati wa dhuluma dhidi ya Wakristo chini ya serikali ya Kaisari Septimius Severus (193-211).
Pamoja na wanaume 4 walihukumiwa adhabu ya kifo katika uwanja wa michezo mbele ya watu wengi. Hukumu ilitekelezwa kwa njia ya wanyamapori.
Jinsi maandishi hayo yalivyoheshimika inadhihirika katika maonyo ya Agostino wa Hippo (karne mbili baadaye) ya kwamba yasiheshimiwe sawa na Biblia.
Pamoja na hayo, mvuto wa habari hizo haujaisha hata leo.
